<!DOCTYPE html>
<html>
<head>
  <title>Gospel of St. Luke</title>
  <meta charset="utf-8">
  <meta name="viewport" content="width=device-width, initial-scale=1">
  <link href="/style.css" rel="stylesheet" type="text/css">
  <link href="/img/icon/icon-circle.png" rel="icon" type="image/x-icon">
  <script async src=
  "https://www.googletagmanager.com/gtag/js?id=G-VCVZFDFZR3"></script>
  <script>
    window.dataLayer = window.dataLayer || [];
    function gtag(){dataLayer.push(arguments);}
    gtag("js", new Date());
    gtag("config", "G-VCVZFDFZR3");
  </script>
  <link href="./" rel="search">
  <link href="gospel_of_st__luke_3.html" rel="next">
  <link href="gospel_of_st__luke_1.html" rel="prev">
  <script>
  const BIBLE = true;
  </script>
  <script src="main.js" type="module"></script>
</head>
<body>
  <h4 id="gospel_of_st__luke_2">Gospel of St. Luke 2</h4>

  <table>
    <tr>
      <td><span style="color:#b00e23">(ⲁ̅)</span> ⲁⲥϣⲱⲡⲓ ϧⲉⲛ ⲛⲓⲉϩⲟⲟⲩ ⲉⲧⲉⲙ̀ⲙⲁⲩ
      ⲁϥⲓ̀ ⲉ̀ⲃⲟⲗ ⲛ̀ϫⲉ ⲟⲩϩⲱⲛ ⲉ̀ⲃⲟⲗ ϩⲓⲧⲉⲛ ⲡⲟⲩⲣⲟ ⲁⲩⲅⲟⲩⲥⲧⲟⲥ ϫⲉ ⲛ̀ⲧⲉ ϯⲟⲓⲕⲟⲓⲙⲉⲛⲏ ⲧⲏⲣⲥ
      ϯⲣⲉⲛⲥ ⲉ̀ϧⲟⲩⲛ ⲉ̀ⲥϧⲁⲓ</td>
      <td><span style="color:#b00e23">(ⲁ︦)</span> ⲁⲥϣⲱⲡⲉ ⲇⲉ ϩⲛ̅ ⲛⲉϩⲟⲟⲩ ⲉⲧⲙ̅ⲙⲁⲩ
      ⲁⲩⲇⲟⲅⲙⲁ ⲉⲓ ⲉⲃⲟⲗ ϩⲓ̈ⲧⲙ̅ ⲡⲣ̅ⲣⲟ ⲁⲅⲟⲩⲥⲧⲟⲥ ⲉⲧⲣⲉ ⲧⲟⲓⲕⲟⲩⲙⲉⲛⲏ ⲧⲏⲣⲥ̅ ⲥϩⲁⲓ̈ⲥ ⲛ̅ⲥⲁ
      ⲛⲉⲥⲧⲙⲉ.</td>
      <td><span style="color:#b00e23">(1)</span> It came to pass in those days
      (that) a decree came forth from (the) king Augustus that all the world
      should give in its name to be written.</td>
      <td><span style="color:#b00e23">(1)</span> Ἐγένετο δὲ ἐν ταῖς ἡμέραις
      ἐκείναις ἐξῆλθεν δόγμα παρὰ Καίσαρος Αὐγούστου ἀπογράφεσθαι πᾶσαν τὴν
      οἰκουμένην·</td>
    </tr>

    <tr>
      <td><span style="color:#b00e23">(ⲃ̅)</span> ⲑⲁⲓ ⲧⲉ ϯⲁⲡⲟⲅⲣⲁⲫⲏ ⲛ̀ϩⲟⲩⲓϯ
      ⲉⲧⲁⲥϣⲱⲡⲓ ⲉϥⲟⲓ ⲛ̀ϩⲏⲅⲉⲙⲱⲛ ⲉ̀ϯⲥⲩⲣⲓⲁ ⲛ̀ϫⲉ ⲕⲩⲣⲓⲛⲛⲓⲟⲥ</td>
      <td><span style="color:#b00e23">(ⲃ︦)</span> ⲧⲁⲓ̈ ⲧⲉ ⲧϣⲟⲣⲡ̅ ⲛ̅ⲁⲡⲟⲅⲣⲁⲫⲏ
      ⲉⲛⲧⲁⲥϣⲱⲡⲉ. ⲉⲣⲉ ⲕⲩⲣⲓⲛⲟⲥ ⲟ ⲛ̅ϩⲏⲅⲉⲙⲱⲛ ⲉⲧⲥⲩⲣⲓⲁ.</td>
      <td><span style="color:#b00e23">(2)</span> This is the first enrolment
      which was made, Kyrinnios being governor of Syria.</td>
      <td><span style="color:#b00e23">(2)</span> (αὕτη ἀπογραφὴ πρώτη ἐγένετο
      ἡγεμονεύοντος τῆς Συρίας Κυρηνίου·)</td>
    </tr>

    <tr>
      <td><span style="color:#b00e23">(ⲅ̅)</span> ⲟⲩⲟϩ ⲛⲁⲩⲛⲁ ⲧⲏⲣⲟⲩ ⲉ̀ⲥϧⲉ ⲡⲟⲩⲣⲁⲛ
      ⲡⲓⲟⲩⲁⲓ ⲡⲓⲟⲩⲁⲓ ⲛ̀ⲥⲁ ⲧⲉϥⲃⲁⲕⲓ</td>
      <td><span style="color:#b00e23">(ⲅ︦)</span> ⲁⲩⲱ ⲛⲉⲩⲃⲏⲕ ⲧⲏⲣⲟⲩ ⲡⲉ ⲡⲟⲩⲁ ⲡⲟⲩⲁ
      ⲉⲥϩⲁⲓ̈ϥ ⲛ̅ⲥⲁ ⲧⲉϥⲡⲟⲗⲉⲓⲥ</td>
      <td><span style="color:#b00e23">(3)</span> And all were going to write
      their name each one at his city.</td>
      <td><span style="color:#b00e23">(3)</span> καὶ ἐπορεύοντο πάντες
      ἀπογράφεσθαι, ἕκαστος εἰς τὴν ἑαυτοῦ πόλιν.</td>
    </tr>

    <tr>
      <td><span style="color:#b00e23">(ⲇ̅)</span> ⲁϥⲓ̀ ⲇⲉ ⲉ̀ϩⲣⲏⲓ ⲛ̀ϫⲉ ⲡⲕⲉⲓⲱⲥⲏⲫ
      ⲉ̀ⲃⲟⲗ ϧⲉⲛ ϯⲅⲁⲗⲓⲗⲉⲁ ⲉ̀ⲃⲟⲗ ϧⲉⲛ ⲟⲩⲃⲁⲕⲓ ϫⲉ ⲛⲁⲍⲁⲣⲉⲑ ⲉ̀ϧⲟⲩⲛ ⲉ̀ⲟⲩⲃⲁⲕⲓ ⲛ̀ⲧⲉ ⲇⲁⲩⲓⲇ
      ⲉⲩⲙⲟⲩϯ ⲉ̀ⲣⲟⲥ ϫⲉ ⲃⲏⲑⲗⲉⲉⲙ ⲉⲑⲃⲉϫⲉ ⲟⲩⲉ̀ⲃⲟⲗ ϧⲉⲛ ⲡⲏⲓ ⲛⲉⲙ ⲑⲙⲉⲧⲓⲱⲧ ⲛ̀ⲇⲁⲩⲓⲇ
      ⲡⲉ</td>
      <td><span style="color:#b00e23">(ⲇ︦)</span> ⲁϥⲃⲱⲕ ϩⲱⲱϥ ⲉϩⲣⲁⲓ̈ ⲛ̅ϭⲓ ⲓ̈ⲱⲥⲏⲫ
      ⲉⲃⲟⲗ ϩⲛ̅ ⲧⲅⲁⲗⲓⲗⲁⲓⲁ ⲉⲃⲟⲗ ϩⲛ̅ ⲛⲁⲍⲁⲣⲉⲑ ⲧⲡⲟⲗⲓⲥ ⲛ̅ϯⲟⲩⲇⲁⲓ̈ⲁ ⲉⲧⲡⲟⲗⲉⲓⲥ ⲛ̅ⲇⲁⲩⲉⲓⲇ
      ⲧⲉϣⲁⲩⲙⲟⲩⲧⲉ ⲉⲣⲟⲥ ϫⲉ ⲃⲏⲑⲗⲉⲉⲙ ϫⲉ ⲟⲩⲉⲃⲟⲗ ⲡⲉ ϩⲙ̅ ⲡⲏⲓ̈ ⲛ̅ⲙ̅ⲡⲁⲧⲣⲓ̈ⲁ
      ⲛ̅ⲇⲁⲩⲉⲓⲇ.</td>
      <td><span style="color:#b00e23">(4)</span> And Joseph also came up from
      Galilee from a city Nazareth' into a city of David called Bethlehem,
      because that he is from (the) house and family of David;</td>
      <td><span style="color:#b00e23">(4)</span> Ἀνέβη δὲ καὶ Ἰωσὴφ ἀπὸ τῆς
      Γαλιλαίας ἐκ πόλεως Ναζαρὲθ εἰς τὴν Ἰουδαίαν εἰς πόλιν Δαυὶδ ἥτις
      καλεῖται Βηθλέεμ, διὰ τὸ εἶναι αὐτὸν ἐξ οἴκου καὶ πατριᾶς Δαυίδ,</td>
    </tr>

    <tr>
      <td><span style="color:#b00e23">(ⲉ̅)</span> ⲉ̀ⲥϧⲉ ⲡⲉϥⲣⲁⲛ ⲛⲉⲙ ⲙⲁⲣⲓⲁⲙ ⲑⲏ
      ⲉⲧⲁⲩⲱⲡ ⲛ̀ⲥⲱⲥ ⲛⲁϥ ⲉⲥⲙⲃⲟⲕⲓ</td>
      <td><span style="color:#b00e23">(ⲉ︦)</span> ⲉⲧⲣⲉϥⲧⲁⲁϥ ⲉϩⲟⲩⲛ ⲛⲙ̅ ⲙⲁⲣⲓⲁ
      ⲧⲉⲣⲉ ⲧⲟⲟⲧⲥ̅ ϣⲏⲡ ⲛⲁϥ ⲉⲥⲉⲉⲧ:</td>
      <td><span style="color:#b00e23">(5)</span> to write his name with Mariam,
      who was betrothed to him, being with child.</td>
      <td><span style="color:#b00e23">(5)</span> ἀπογράψασθαι σὺν Μαριὰμ τῇ
      ἐμνηστευμένῃ αὐτῷ, οὔσῃ ἐγκύῳ.</td>
    </tr>

    <tr>
      <td><span style="color:#b00e23">(ⲋ̅)</span> ⲁⲥϣⲱⲡⲓ ⲇⲉ ⲉⲩⲭⲏ ⲙ̀ⲙⲁⲩ ⲁⲩⲙⲟϩ
      ⲉ̀ⲃⲟⲗ ⲛ̀ϫⲉ ⲛⲉⲥⲉϩⲟⲟⲩ ⲉⲑⲣⲉⲥⲙⲓⲥⲓ</td>
      <td><span style="color:#b00e23">(ⲋ︦)</span> ⲁⲥϣⲱⲡⲉ ⲇⲉ ϩⲙ̅ ⲡⲧⲣⲉⲩϣⲱⲡⲉ ϩⲙ̅
      ⲡⲙⲁ ⲉⲧⲙ̅ⲙⲁⲩ ⲁⲩϫⲱⲕ ⲉⲃⲟⲗ ⲛ̅ϭⲓ ⲛⲉⲥϩⲟⲟⲩ ⲉⲧⲣⲉⲥⲙⲓⲥⲉ.</td>
      <td><span style="color:#b00e23">(6)</span> And it came to pass (that),
      they being there, her days were completed for her bearing.</td>
      <td><span style="color:#b00e23">(6)</span> ἐγένετο δὲ ἐν τῷ εἶναι αὐτοὺς
      ἐκεῖ ἐπλήσθησαν αἱ ἡμέραι τοῦ τεκεῖν αὐτήν,</td>
    </tr>

    <tr>
      <td><span style="color:#b00e23">(ⲍ̅)</span> ⲟⲩⲟϩ ⲁⲥⲙⲓⲥⲓ ⲙ̀ⲡⲉⲥϣⲏⲣⲓ ⲡⲓϣⲟⲣⲡ
      ⲙ̀ⲙⲓⲥⲓ ⲟⲩⲟϩ ⲁⲥⲕⲟⲩⲗⲱⲗϥ ⲁⲥⲭⲁϥ ϧⲉⲛ ⲟⲩⲟⲩⲟⲛϩϥ ϫⲉ ⲟⲩⲏⲓ ⲛⲉ ⲙ̀ⲙⲟⲛⲧⲟⲩ ⲙⲁ ⲙ̀ⲙⲁⲩ ⲡⲉ
      ϧⲉⲛ ⲡⲓⲙⲁⲛ̀ⲟⲩⲟϩ</td>
      <td><span style="color:#b00e23">(ⲍ︦)</span> ⲁⲥϫⲡⲟ ⲙ̅ⲡⲉⲥϣⲏⲣⲉ ⲡⲉⲥϣⲣⲡ
      ⲙ̅ⲙⲓ̈ⲥⲉ ⲁⲥϭⲟⲟⲗⲉϥ ⲛ̅ϩⲉⲛⲧⲟⲉⲓⲥ ⲁⲥϫⲧⲟϥ ϩⲛ̅ ⲟⲩⲟⲙϥ̅ ϫⲉ ⲛⲉ ⲙ̅ⲙⲛ̅ ⲙⲁ ϣⲟⲟⲡ ⲛⲁⲩ ϩⲙ̅
      ⲡⲙⲁ ⲛ̅ϭⲟⲓ̈ⲗⲉ.</td>
      <td><span style="color:#b00e23">(7)</span> And she bare her son the
      firstborn; and she wrapped him, she laid him in a manger, because they
      had not place in the place of lodging.</td>
      <td><span style="color:#b00e23">(7)</span> καὶ ἔτεκεν τὸν υἱὸν αὐτῆς τὸν
      πρωτότοκον, καὶ ἐσπαργάνωσεν αὐτὸν καὶ ἀνέκλινεν αὐτὸν ἐν φάτνῃ, διότι
      οὐκ ἦν αὐτοῖς τόπος ἐν τῷ καταλύματι.</td>
    </tr>

    <tr>
      <td><span style="color:#b00e23">(ⲏ̅)</span> ⲟⲩⲟϩ ⲛⲉ ⲟⲩⲟⲛ ϩⲁⲛⲙⲁⲛⲉⲥⲱⲟⲩ
      ⲉⲩⲙⲟⲛⲓ ϧⲉⲛ ϯⲭⲱⲣⲁ ⲉⲧⲉⲙ̀ⲙⲁⲩ ϧⲉⲛ ⲧⲕⲟⲓ ⲟⲩⲟϩ ⲉⲩⲣⲱⲓⲥ ϧⲉⲛ ⲛⲓⲣⲱⲓⲥ ⲛ̀ⲧⲉ ⲡⲓⲉϫⲱⲣϩ
      ⲉ̀ⲃⲟⲗ ⲉ̀ϫⲉⲛ ⲡⲟⲩⲟϩⲓ ⲛ̀ⲉⲥⲱⲟⲩ</td>
      <td><span style="color:#b00e23">(ⲏ︦)</span> ⲛⲉⲩⲛ̅ ϩⲉⲛϣⲟⲟⲥ ⲇⲉ ϩⲛ̅ ⲧⲉⲭⲱⲣⲁ
      ⲉⲧⲙ̅ⲙⲁⲩ ⲉⲩϣⲟⲟⲡ ϩⲛ̅ ⲧⲥⲱϣⲉ ⲉⲩⲁⲣⲉϩ ϩⲛ̅ ⲟⲩⲣ̅ϣⲉ ⲛ̅ⲧⲉⲩϣⲏ ⲉⲡⲉⲩⲟϩⲉ ⲛ̅ⲉⲥⲟⲟⲩ.</td>
      <td><span style="color:#b00e23">(8)</span> And there were shepherds
      feeding in that country in (the) field, and watching in the watches of
      the night over their flock of sheep.</td>
      <td><span style="color:#b00e23">(8)</span> Καὶ ποιμένες ἦσαν ἐν τῇ χώρᾳ
      τῇ αὐτῇ ἀγραυλοῦντες καὶ φυλάσσοντες φυλακὰς τῆς νυκτὸς ἐπὶ τὴν ποίμνην
      αὐτῶν.</td>
    </tr>

    <tr>
      <td><span style="color:#b00e23">(ⲑ̅)</span> ⲟⲩⲟϩ ⲓⲥ ⲟⲩⲁⲅⲅⲉⲗⲟⲥ ⲛ̀ⲧⲉ ⲡϭ̅ⲥ̅
      ⲁϥⲟϩⲓ ⲉ̀ⲣⲁⲧϥ ⲉ̀ϩⲣⲏⲓ ⲉ̀ϫⲱⲟⲩ ⲟⲩⲟϩ ⲟⲩⲱⲟⲩ ⲛ̀ⲧⲉ ⲡϭ̅ⲥ̅ ⲁϥⲉⲣⲟⲩⲱⲓⲛⲓ ⲉ̀ⲣⲱⲟⲩ ⲟⲩⲟϩ
      ⲁⲩⲉⲣϩⲟϯ ϧⲉⲛ ⲟⲩⲛⲓϣϯ ⲛ̀ϩⲟϯ ⲉ̀ⲙⲁϣⲱ</td>
      <td><span style="color:#b00e23">(ⲑ︦)</span> ⲁ ⲡⲁⲅⲅⲉⲗⲟⲥ ⲙ̅ⲡϫⲟⲉⲓⲥ ⲟⲩⲱⲛϩ̅
      ⲛⲁⲩ ⲉⲃⲟⲗ ⲁⲩⲱ ⲁ ⲡⲉⲟⲟⲩ ⲙ̅ⲡϫⲟⲉⲓⲥ ⲣ̅ⲟⲩⲟⲉⲓⲛ ⲉⲣⲟⲟⲩ ⲁⲩⲣ̅ϩⲟⲧⲉ ⲛ̅ⲟⲩⲛⲟϭ
      ⲛ̅ϩⲟⲧⲉ.</td>
      <td><span style="color:#b00e23">(9)</span> And lo, an angel of the Lord
      stood over them, and the (lit. a) glory of the Lord gave light to them,
      and they feared with a very great fear.</td>
      <td><span style="color:#b00e23">(9)</span> καὶ ἄγγελος κυρίου ἐπέστη
      αὐτοῖς καὶ δόξα κυρίου περιέλαμψεν αὐτούς, καὶ ἐφοβήθησαν φόβον
      μέγαν·</td>
    </tr>

    <tr>
      <td><span style="color:#b00e23">(ⲓ̅)</span> ⲟⲩⲟϩ ⲡⲉϫⲉ ⲡⲓⲁⲅⲅⲉⲗⲟⲥ ⲛⲱⲟⲩ ϫⲉ
      ⲙ̀ⲡⲉⲣⲉⲣϩⲟϯ ϩⲏⲡⲡⲉ ⲅⲁⲣ ϯϩⲓϣⲉⲛⲛⲟⲩϥⲓ ⲛⲱⲧⲉⲛ ⲛ̀ⲟⲩⲛⲓϣϯ ⲛ̀ⲣⲁϣⲓ ⲫⲁⲓ ⲉⲑⲛⲁϣⲱⲡⲓ
      ⲙ̀ⲡⲓⲗⲁⲟⲥ ⲧⲏⲣϥ</td>
      <td><span style="color:#b00e23">(ⲓ︦)</span> ⲡⲉϫⲉ ⲡⲁⲅⲅⲉⲗⲟⲥ ⲇⲉ ⲛⲁⲩ ϫⲉ.
      ⲙ̅ⲡⲣ̅ⲣ̅ϩⲟⲧⲉ. ⲉⲓⲥ ϩⲏⲏⲧⲉ ⲅⲁⲣ ϯⲛⲁⲧⲁϣⲉ ⲟⲉⲓϣ ⲛⲏⲧⲛ̅ ⲛ̅ⲟⲩⲛⲟϭ ⲣ̅ⲣⲁϣⲉ ⲡⲁⲓ̈
      ⲉⲧⲛⲁϣⲱⲡⲉ ⲙ̅ⲡⲗⲁⲟⲥ ⲧⲏⲣϥ̅.</td>
      <td><span style="color:#b00e23">(10)</span> And the angel said to them:
      Fear not; for lo, I preach glad tidings to you of great joy, which (lit.
      this which) will be to all the people:</td>
      <td><span style="color:#b00e23">(10)</span> καὶ εἶπεν αὐτοῖς ὁ ἄγγελος·
      Μὴ φοβεῖσθε, ἰδοὺ γὰρ εὐαγγελίζομαι ὑμῖν χαρὰν μεγάλην ἥτις ἔσται παντὶ
      τῷ λαῷ,</td>
    </tr>

    <tr>
      <td><span style="color:#b00e23">(ⲓ̅ⲁ̅)</span> ϫⲉ ⲁⲩⲙⲓⲥⲓ ⲛⲱⲧⲉⲛ ⲙ̀ⲫⲟⲟⲩ
      ⲛ̀ⲟⲩⲥⲱⲧⲏⲣ ⲉⲧⲉ ⲡⲭ̅ⲥ̅ ⲡϭ̅ⲥ̅ ⲡⲉ ϧⲉⲛ ⲑⲃⲁⲕⲓ ⲛ̀ⲇⲁⲩⲓⲇ</td>
      <td><span style="color:#b00e23">(ⲓ︦ⲁ︦)</span> ϫⲉ ⲁⲩϫⲡⲟ ⲛⲏⲧⲛ̅ ⲙ̅ⲡⲟⲟⲩ
      ⲙ̅ⲡⲥⲱⲧⲏⲣ ⲉⲧⲉ ⲡⲁⲓ̈ ⲡⲉ ⲡⲉⲭ̅ⲥ̅ ⲡϫⲟⲉⲓⲥ ϩⲛ̅ ⲧⲡⲟⲗⲓⲥ ⲛ̅ⲇⲁⲩⲉⲓⲇ.</td>
      <td><span style="color:#b00e23">(11)</span> because there was born for
      you to-day a Saviour, which is Christ the Lord, in (the) city of
      David.</td>
      <td><span style="color:#b00e23">(11)</span> ὅτι ἐτέχθη ὑμῖν σήμερον σωτὴρ
      ὅς ἐστιν χριστὸς κύριος ἐν πόλει Δαυίδ·</td>
    </tr>

    <tr>
      <td><span style="color:#b00e23">(ⲓ̅ⲃ̅)</span> ⲟⲩⲟϩ ⲫⲁⲓ ⲡⲉ ⲡⲓⲙⲏⲓⲛⲓ ⲛⲱⲧⲉⲛ
      ⲉⲣⲉⲧⲉⲛⲉ̀ϫⲓⲙⲓ ⲛ̀ⲟⲩⲁⲗⲟⲩ ⲉϥⲕⲟⲩⲗⲱⲗ ⲟⲩⲟϩ ⲉϥⲭⲏ ϧⲉⲛ ⲟⲩⲟⲩⲟⲛϩϥ</td>
      <td><span style="color:#b00e23">(ⲓ︦ⲃ︦)</span> ⲁⲩⲱ ⲟⲩⲙⲁⲉⲓⲛ ⲛⲏⲧⲛ̅ ⲡⲉ ⲡⲁⲓ̈
      ⲧⲉⲧⲛⲁϩⲉ ⲉⲩϣⲏⲣⲉ ϣⲏⲙ ⲉϥϭⲟⲟⲗⲉ ⲛ̅ϩⲉⲛⲧⲟⲉⲓⲥ ⲉϥⲕⲏ ϩⲛ̅ ⲟⲩⲟⲙϥ̅.</td>
      <td><span style="color:#b00e23">(12)</span> And this is the sign to you;
      ye shall find a child wrapped, and lying in a manger.'</td>
      <td><span style="color:#b00e23">(12)</span> καὶ τοῦτο ὑμῖν τὸ σημεῖον,
      εὑρήσετε βρέφος ἐσπαργανωμένον καὶ κείμενον ἐν φάτνῃ.</td>
    </tr>

    <tr>
      <td><span style="color:#b00e23">(ⲓ̅ⲅ̅)</span> ⲟⲩⲟϩ ⲁⲥϣⲱⲡⲓ ⲛ̀ⲟⲩϩⲟϯ ϧⲉⲛ
      ⲟⲩϩⲟϯ ⲛ̀ϫⲉ ⲟⲩⲙⲏϣ ⲙ̀ⲙⲉⲧⲙⲁⲧⲟⲓ ⲛ̀ⲧⲉ ⲧⲫⲉ ⲛⲉⲙ ⲡⲓⲁⲅⲅⲉⲗⲟⲥ ⲉⲩϩⲱⲥ ⲉ̀ⲫϯ ⲟⲩⲟϩ ⲉⲩϫⲱ
      ⲙ̀ⲙⲟⲥ</td>
      <td><span style="color:#b00e23">(ⲓ︦ⲅ︦)</span> ⲁⲩϣⲱⲡⲉ ⲇⲉ ϩⲛ̅ ⲟⲩϣⲥ̅ⲛⲉ ⲛⲙ̅
      ⲡⲁⲅⲅⲉⲗⲟⲥ ⲛ̅ϭⲓ ⲟⲩⲙⲏⲏϣⲉ ⲛ̅ⲧⲉ ⲥⲧⲣⲁⲧⲓⲁ ⲛ̅ⲧⲡⲉ ⲉⲩⲥⲙⲟⲩ ⲉⲡⲛⲟⲩⲧⲉ ⲉⲩϫⲱ ⲙ̅ⲙⲟⲥ</td>
      <td><span style="color:#b00e23">(13)</span> And there was suddenly a
      multitude of (an) host of (the) heaven with the angel praising God, and
      saying:</td>
      <td><span style="color:#b00e23">(13)</span> καὶ ἐξαίφνης ἐγένετο σὺν τῷ
      ἀγγέλῳ πλῆθος στρατιᾶς οὐρανίου αἰνούντων τὸν θεὸν καὶ λεγόντων·</td>
    </tr>

    <tr>
      <td><span style="color:#b00e23">(ⲓ̅ⲇ̅)</span> ϫⲉ ⲟⲩⲱⲟⲩ ϧⲉⲛ ⲛⲏ ⲉⲧϭⲟⲥⲓ ⲙ̀ⲫϯ
      ⲛⲉⲙ ⲟⲩϩⲓⲣⲏⲛⲏ ϩⲓϫⲉⲛ ⲡⲓⲕⲁϩⲓ ⲛⲉⲙ ⲟⲩϯⲙⲁϯ ϧⲉⲛ ⲛⲓⲣⲱⲙⲓ</td>
      <td><span style="color:#b00e23">(ⲓ︦ⲇ︦)</span> ϫⲉ. ⲡⲉⲟⲟⲩ ⲙ̅ⲡⲛⲟⲩⲧⲉ ϩⲛ̅
      ⲛⲉⲧϫⲟⲥⲉ ⲁⲩⲱ ϯⲣⲏⲛⲏ ϩⲓ̈ϫⲛ̅ ⲡⲕⲁϩ ϩⲛ̅ ⲣ̅ⲣⲱⲙⲉ ⲙ̅ⲡⲉϥⲟⲩⲱϣ.</td>
      <td><span style="color:#b00e23">(14)</span> Glory to God in the highest,
      and peace upon the earth and good pleasure among [the] men.'</td>
      <td><span style="color:#b00e23">(14)</span> Δόξα ἐν ὑψίστοις θεῷ καὶ ἐπὶ
      γῆς εἰρήνη ἐν ἀνθρώποις εὐδοκίας.</td>
    </tr>

    <tr>
      <td><span style="color:#b00e23">(ⲓ̅ⲉ̅)</span> ⲟⲩⲟϩ ⲁⲥϣⲱⲡⲓ ⲉⲧⲁⲩϣⲉ ⲛⲱⲟⲩ
      ⲉ̀ⲧⲫⲉ ⲉ̀ⲃⲟⲗ ϩⲁⲣⲱⲟⲩ ⲛ̀ϫⲉ ⲛⲓⲁⲅⲅⲉⲗⲟⲥ ⲁⲩⲥⲁϫⲓ ⲛ̀ϫⲉ ⲛⲓⲙⲁⲛⲉⲥⲱⲟⲩ ⲛⲉⲙ ⲛⲟⲩⲉⲣⲏⲟⲩ
      ⲉⲩϫⲱ ⲙ̀ⲙⲟⲥ ϫⲉ ⲙⲁⲣⲟⲛ ϣⲁ ⲃⲏⲑⲗⲉⲉⲙ ⲟⲩⲟϩ ⲛ̀ⲧⲉⲛⲛⲁⲩ ⲉⲑⲃⲉ ⲡⲁⲓⲥⲁϫⲓ ⲉⲧⲁϥϣⲱⲡⲓ ⲫⲁⲓ
      ⲉⲧⲁ ⲡϭ̅ⲥ̅ ⲧⲁⲙⲟⲛ ⲉ̀ⲣⲟϥ</td>
      <td><span style="color:#b00e23">(ⲓ︦ⲉ︦)</span> ⲁⲥϣⲱⲡⲉ ⲇⲉ ⲛ̅ⲧⲉⲣⲉ ⲛ̅ⲁⲅⲅⲉⲗⲟⲥ
      ⲃⲱⲕ ⲉϩⲣⲁⲓ̈ ϩⲓ̈ⲧⲟⲟⲧⲟⲩ ⲉⲧⲡⲉ. ⲛⲉⲣⲉ ⲛ̅ϣⲟⲟⲥ ϣⲁϫⲉ ⲛⲙ̅ ⲛⲉⲩⲉⲣⲏⲩ. ϫⲉ ⲙⲁⲣⲛ̅ⲃⲱⲕ ϣⲁ
      ⲃⲏⲑⲗⲉⲉⲙ ⲛ̅ⲧⲛ̅ⲛⲁⲩ ⲉⲡⲉⲓ̈ϣⲁϫⲉ ⲉⲛⲧⲁϥϣⲱⲡⲉ ⲉⲛⲧⲁ ⲡϫⲟⲉⲓⲥ ⲟⲩⲟⲛϩϥ̅ ⲉⲣⲟⲛ.</td>
      <td><span style="color:#b00e23">(15)</span> And it came to pass (that),
      the angels having gone to (the) heaven from them, the shepherds spake to
      one another, saying: Let us go unto Bethlehem and see concerning this
      word which came--this which the Lord shewed to us.'</td>
      <td><span style="color:#b00e23">(15)</span> Καὶ ἐγένετο ὡς ἀπῆλθον ἀπʼ
      αὐτῶν εἰς τὸν οὐρανὸν οἱ ἄγγελοι, οἱ ποιμένες ἐλάλουν πρὸς ἀλλήλους·
      Διέλθωμεν δὴ ἕως Βηθλέεμ καὶ ἴδωμεν τὸ ῥῆμα τοῦτο τὸ γεγονὸς ὃ ὁ κύριος
      ἐγνώρισεν ἡμῖν.</td>
    </tr>

    <tr>
      <td><span style="color:#b00e23">(ⲓ̅ⲋ̅)</span> ⲟⲩⲟϩ ⲁⲩⲓ̀ ⲉⲩⲓⲏⲥ ⲁⲩϫⲓⲙⲓ
      ⲙ̀ⲙⲁⲣⲓⲁ ⲛⲉⲙ ⲓⲱⲥⲏⲫ ⲛⲉⲙ ⲡⲓⲁⲗⲟⲩ ⲉϥⲭⲏ ϧⲉⲛ ⲡⲓⲟⲩⲟⲛϩϥ</td>
      <td><span style="color:#b00e23">(ⲓ︦ⲋ︦)</span> ⲁⲩϭⲉⲡⲏ ⲇⲉ ⲁⲩⲉⲓ ⲁⲩϩⲉ ⲉⲙⲁⲣⲓⲁ
      ⲛⲙ̅ ⲓ̈ⲱⲥⲏⲫ ⲛⲙ̅ ⲡϣⲏⲣⲉ ϣⲏⲙ ⲉϥⲕⲏ ϩⲛ̅ ⲟⲩⲟⲙϥ̅.</td>
      <td><span style="color:#b00e23">(16)</span> And they came hasting, they
      found Mary and Joseph, and the child lying in the manger.</td>
      <td><span style="color:#b00e23">(16)</span> καὶ ἦλθαν σπεύσαντες καὶ
      ἀνεῦραν τήν τε Μαριὰμ καὶ τὸν Ἰωσὴφ καὶ τὸ βρέφος κείμενον ἐν τῇ
      φάτνῃ·</td>
    </tr>

    <tr>
      <td><span style="color:#b00e23">(ⲓ̅ⲍ̅)</span> ⲉⲧⲁⲩⲛⲁⲩ ⲇⲉ ⲁⲩⲉⲙⲓ ⲉⲑⲃⲉ
      ⲡⲓⲥⲁϫⲓ ⲉⲧⲁⲩⲥⲁϫⲓ ⲙ̀ⲙⲟϥ ⲛⲉⲙⲱⲟⲩ ⲉⲑⲃⲉ ⲡⲓⲁⲗⲟⲩ</td>
      <td><span style="color:#b00e23">(ⲓ︦ⲍ︦)</span> ⲛ̅ⲧⲉⲣⲟⲩⲛⲁⲩ ⲇⲉ ⲁⲩⲉⲓⲙⲉ ⲉⲡϣⲁϫⲉ
      ⲉⲛⲧⲁⲩϫⲟⲟϥ ⲛⲁⲩ ⲉⲧⲃⲉ ⲡϣⲏⲣⲉ ϣⲏⲙ.</td>
      <td><span style="color:#b00e23">(17)</span> And having seen, they knew
      concerning the word which was spoken to them concerning the child.</td>
      <td><span style="color:#b00e23">(17)</span> ἰδόντες δὲ ἐγνώρισαν περὶ τοῦ
      ῥήματος τοῦ λαληθέντος αὐτοῖς περὶ τοῦ παιδίου τούτου.</td>
    </tr>

    <tr>
      <td><span style="color:#b00e23">(ⲓ̅ⲏ̅)</span> ⲟⲩⲟϩ ⲟⲩⲟⲛ ⲛⲓⲃⲉⲛ ⲉⲧⲁⲩⲥⲱⲧⲉⲙ
      ⲁⲩⲉⲣϣⲫⲏⲣⲓ ⲉ̀ϫⲉⲛ ⲛⲏ ⲉⲧⲁⲩⲥⲁϫⲓ ⲙ̀ⲙⲱⲟⲩ ⲛⲉⲙⲱⲟⲩ ⲛ̀ϫⲉ ⲛⲓⲙⲁⲛⲉⲥⲱⲟⲩ</td>
      <td><span style="color:#b00e23">(ⲓ︦ⲏ︦)</span> ⲁⲩⲱ ⲟⲩⲟⲛ ⲛⲓⲙ ⲉⲛⲧⲁⲩⲥⲱⲧⲙ̅
      ⲁⲩⲣ̅ϣⲡⲏⲣⲉ ⲉϫⲛ̅ ⲛⲉⲛⲧⲁ ⲛ̅ϣⲟⲟⲥ ϫⲟⲟⲥ ⲛⲁⲩ</td>
      <td><span style="color:#b00e23">(18)</span> And all who heard wondered at
      the things which the shepherds spake to them.</td>
      <td><span style="color:#b00e23">(18)</span> καὶ πάντες οἱ ἀκούσαντες
      ἐθαύμασαν περὶ τῶν λαληθέντων ὑπὸ τῶν ποιμένων πρὸς αὐτούς,</td>
    </tr>

    <tr>
      <td><span style="color:#b00e23">(ⲓ̅ⲑ̅)</span> ⲙⲁⲣⲓⲁ ⲇⲉ ⲛ̀ⲑⲟⲥ ⲛⲁⲥⲁⲣⲉϩ
      ⲉ̀ⲛⲁⲓⲥⲁϫⲓ ⲧⲏⲣⲟⲩ ⲉⲥⲥⲟϭⲛⲓ ϧⲉⲛ ⲡⲉⲥϩⲏⲧ</td>
      <td><span style="color:#b00e23">(ⲓ︦ⲑ︦)</span> ⲙⲁⲣⲓⲁ ⲇⲉ ⲛⲉⲥϩⲁⲣⲉϩ ⲉⲛⲉⲓ̈ϣⲁϫⲉ
      ⲧⲏⲣⲟⲩ ⲡⲉ ⲉⲥⲕⲱ ⲙ̅ⲙⲟⲟⲩ ϩⲙ̅ ⲡⲉⲥϩⲏⲧ.</td>
      <td><span style="color:#b00e23">(19)</span> But Mary--she was keeping all
      these words, meditating in her heart.</td>
      <td><span style="color:#b00e23">(19)</span> ἡ δὲ Μαρία πάντα συνετήρει τὰ
      ῥήματα ταῦτα συμβάλλουσα ἐν τῇ καρδίᾳ αὐτῆς.</td>
    </tr>

    <tr>
      <td><span style="color:#b00e23">(ⲕ̅)</span> ⲟⲩⲟϩ ⲁⲩⲧⲁⲥⲑⲟ ⲛ̀ϫⲉ ⲛⲓⲙⲁⲛⲉⲥⲱⲟⲩ
      ⲉⲩϯⲱⲟⲩ ⲟⲩⲟϩ ⲉⲩϩⲱⲥ ⲉ̀ⲫϯ ⲉ̀ϩⲣⲏⲓ ⲉ̀ϫⲉⲛ ϩⲱⲃ ⲛⲓⲃⲉⲛ ⲉⲧⲁⲩⲥⲟⲑⲙⲟⲩ ⲛⲉⲙ ⲛⲏ ⲉⲧⲁⲩⲛⲁⲩ
      ⲉ̀ⲣⲱⲟⲩ ⲕⲁⲧⲁ ⲫⲣⲏϯ ⲉⲧⲁⲩⲥⲁϫⲓ ⲛⲉⲙⲱⲟⲩ</td>
      <td><span style="color:#b00e23">(ⲕ︦)</span> ⲁⲩⲕⲟⲧⲟⲩ ⲇⲉ ⲛ̅ϭⲓ ⲛ̅ϣⲟⲟⲥ
      ⲉⲩϯⲉⲟⲟⲩ ⲁⲩⲱ ⲉⲩⲥⲙⲟⲩ ⲉⲡⲛⲟⲩⲧⲉ ⲉϫⲛ̅ ⲛⲉⲛⲧⲁⲩⲥⲟⲧⲙⲟⲩ ⲧⲏⲣⲟⲩ ⲁⲩⲱ ⲁⲩⲛⲁⲩ ⲕⲁⲧⲁ ⲑⲉ
      ⲉⲛⲧⲁⲩϫⲟⲟⲥ ⲛⲁⲩ:</td>
      <td><span style="color:#b00e23">(20)</span> And the shepherds returned,
      glorifying and praising God over all things which they heard and the
      things which they saw, according as was spoken to them.</td>
      <td><span style="color:#b00e23">(20)</span> καὶ ὑπέστρεψαν οἱ ποιμένες
      δοξάζοντες καὶ αἰνοῦντες τὸν θεὸν ἐπὶ πᾶσιν οἷς ἤκουσαν καὶ εἶδον καθὼς
      ἐλαλήθη πρὸς αὐτούς.</td>
    </tr>

    <tr>
      <td><span style="color:#b00e23">(ⲕ̅ⲁ̅)</span> ⲟⲩⲟϩ ⲉⲧⲁⲩⲙⲟϩ ⲉ̀ⲃⲟⲗ ⲛ̀ϫⲉ ⲏ̅
      ⲛ̀ⲉϩⲟⲟⲩ ϫⲉ ⲛ̀ⲧⲟⲩⲥⲟⲩⲃⲏⲧϥ ⲁⲩⲙⲟⲩϯ ⲉ̀ⲡⲉϥⲣⲁⲛ ϫⲉ ⲓⲏ̅ⲥ̅ ⲫⲏ ⲉⲧⲁϥⲙⲟⲩϯ ⲉ̀ⲣⲟϥ ⲙ̀ⲙⲟϥ
      ⲛ̀ϫⲉ ⲡⲓⲁⲅⲅⲉⲗⲟⲥ ⲓⲥϫⲉⲛ ⲙ̀ⲡⲁⲧⲟⲩⲉⲣⲃⲟⲕⲓ ⲙ̀ⲙⲟϥ ϧⲉⲛ ⲑⲛⲉϫⲓ</td>
      <td><span style="color:#b00e23">(ⲕ︦ⲁ︦)</span> ⲛ̅ⲧⲉⲣⲉ ϣⲙⲟⲩⲛ ⲇⲉ ⲛ̅ϩⲟⲟⲩ ϫⲱⲕ
      ⲉⲃⲟⲗ ⲉⲧⲣⲉⲩⲥⲃⲃⲏⲧϥ ⲁⲩⲙⲟⲩⲧⲉ ⲉⲡⲉϥⲣⲁⲛ ϫⲉ ⲓ̅ⲥ̅ ⲡⲉⲛⲧⲁ ⲡⲁⲅⲅⲉⲗⲟⲥ ⲧⲁⲁϥ ⲉⲣⲟϥ
      ⲉⲙⲡⲁⲧⲥⲱⲱ ⲙ̅ⲙⲟϥ ϩⲛ̅ ⲑⲏ.</td>
      <td><span style="color:#b00e23">(21)</span> And eight days having been
      completed that they might circumcise him, his name was called Jesus,'
      which the angel called him from (the time) before he was conceived in
      (the) womb.</td>
      <td><span style="color:#b00e23">(21)</span> Καὶ ὅτε ἐπλήσθησαν ἡμέραι
      ὀκτὼ τοῦ περιτεμεῖν αὐτόν, καὶ ἐκλήθη τὸ ὄνομα αὐτοῦ Ἰησοῦς, τὸ κληθὲν
      ὑπὸ τοῦ ἀγγέλου πρὸ τοῦ συλλημφθῆναι αὐτὸν ἐν τῇ κοιλίᾳ.</td>
    </tr>

    <tr>
      <td><span style="color:#b00e23">(ⲕ̅ⲃ̅)</span> ⲟⲩⲟϩ ⲉⲧⲁ ⲛⲓⲉϩⲟⲟⲩ ⲙⲟϩ ⲉ̀ⲃⲟⲗ
      ⲛ̀ⲧⲉ ⲡⲓⲧⲟⲩⲃⲟ ⲕⲁⲧⲁ ⲡⲓⲛⲟⲙⲟⲥ ⲛ̀ⲧⲉ ⲙⲱⲩⲥⲏⲥ ⲁⲩⲉⲛϥ ⲉ̀ϩⲣⲏⲓ ⲉ̀ⲓⲗ̅ⲏ̅ⲙ̅ ⲉ̀ⲧⲁϩⲟϥ
      ⲉ̀ⲣⲁⲧϥ ⲙ̀ⲡϭ̅ⲥ̅</td>
      <td><span style="color:#b00e23">(ⲕ︦ⲃ︦)</span> ⲁⲩⲱ ⲛ̅ⲧⲉⲣⲟⲩϫⲱⲕ ⲉⲃⲟⲗ ⲛ̅ϭⲓ
      ⲛⲉϩⲟⲟⲩ ⲙ̅ⲡⲉⲩⲧⲃ̅ⲃⲟ ⲕⲁⲧⲁ ⲡⲛⲟⲙⲟⲥ ⲙ̅ⲙⲱⲩ̈ⲥⲏⲥ ⲁⲩϫⲓ̈ⲧϥ̅ ⲉϩⲣⲁⲓ̈ ⲉⲑⲓⲉⲣⲟⲩⲥⲁⲗⲏⲙ
      ⲉⲧⲁϩⲟϥ ⲉⲣⲁⲧϥ̅ ⲙ̅ⲡϫⲟⲉⲓⲥ</td>
      <td><span style="color:#b00e23">(22)</span> And the days having been
      completed for the cleansing according to the law of Moses, they brought
      him up to Jerusalem to present him to the Lord,</td>
      <td><span style="color:#b00e23">(22)</span> Καὶ ὅτε ἐπλήσθησαν αἱ ἡμέραι
      τοῦ καθαρισμοῦ αὐτῶν κατὰ τὸν νόμον Μωϋσέως, ἀνήγαγον αὐτὸν εἰς
      Ἱεροσόλυμα παραστῆσαι τῷ κυρίῳ,</td>
    </tr>

    <tr>
      <td><span style="color:#b00e23">(ⲕ̅ⲅ̅)</span> ⲕⲁⲧⲁ ⲫⲣⲏϯ ⲉⲧⲥϧⲏⲟⲩⲧ ϧⲉⲛ
      ⲡⲓⲛⲟⲙⲟⲥ ⲛ̀ⲧⲉ ⲡϭ̅ⲥ̅ ϫⲉ ϩⲱⲟⲩⲧ ⲛⲓⲃⲉⲛ ⲉⲑⲛⲁⲟⲩⲱⲛ ⲉ̀ⲧⲟϯ ⲛ̀ⲧⲉ ⲧⲉϥⲙⲁⲩ ⲉⲩⲉ̀ⲙⲟⲩϯ
      ⲉ̀ⲣⲟϥ ϫⲉ ⲡⲉⲑⲟⲩⲁⲃ ⲙ̀ⲡϭ̅ⲥ̅</td>
      <td><span style="color:#b00e23">(ⲕ︦ⲅ︦)</span> ⲕⲁⲧⲁ ⲑⲉ ⲉⲧⲥⲏϩ ϩⲙ̅ ⲡⲛⲟⲙⲟⲥ
      ⲙ̅ⲡϫⲟⲉⲓⲥ ϫⲉ ϩⲟⲟⲩⲧ ⲛⲓⲙ ⲉⲧⲛⲁⲟⲩⲱⲛ ⲉⲧⲟⲟⲧⲉ ⲉⲩⲉⲙⲟⲩⲧⲉ ⲉⲣⲟϥ ϫⲉ ⲡⲉⲧⲟⲩⲁⲁⲃ
      ⲙ̅ⲡϫⲟⲉⲓⲥ.</td>
      <td><span style="color:#b00e23">(23)</span> according as it is written in
      the law of the Lord: that every male which will open (the) womb of his
      mother shall be called holy to the Lord;'</td>
      <td><span style="color:#b00e23">(23)</span> καθὼς γέγραπται ἐν νόμῳ
      κυρίου ὅτι Πᾶν ἄρσεν διανοῖγον μήτραν ἅγιον τῷ κυρίῳ κληθήσεται,</td>
    </tr>

    <tr>
      <td><span style="color:#b00e23">(ⲕ̅ⲇ̅)</span> ⲟⲩⲟϩ ⲉ̀ϯ ⲛ̀ⲟⲩϣⲟⲩϣⲱⲟⲩϣⲓ ⲕⲁⲧⲁ
      ⲫⲣⲏϯ ⲉⲧⲁⲩϫⲟⲥ ϩⲓ ⲫⲛⲟⲙⲟⲥ ⲙ̀ⲡϭ̅ⲥ̅ ϫⲉ ⲟⲩϣⲱϣ ⲛ̀ϭⲣⲟⲙⲡϣⲁⲗ ⲓⲉ ⲙⲁⲥ ⲃ̅
      ⲛ̀ϭⲣⲟⲙⲡⲓ</td>
      <td><span style="color:#b00e23">(ⲕ︦ⲇ︦)</span> ⲁⲩⲱ ⲉϯ ⲛ̅ⲟⲩⲑⲩⲥⲓⲁ ⲕⲁⲧⲁ
      ⲡⲉⲛⲧⲁⲩϫⲟⲟϥ ϩⲙ̅ ⲡⲛⲟⲙⲟⲥ ⲙ̅ⲡϫⲟⲉⲓⲥ. ϫⲉ ⲟⲩⲥⲟⲉⲓϣ ⲛ̅ϭⲣⲙⲡ̅ϣⲁⲛ ⲏ ⲙⲁⲥ ⲥⲛⲁⲩ
      ⲛ̅ϭⲣⲟⲟⲙⲡⲉ.</td>
      <td><span style="color:#b00e23">(24)</span> and to give a sacrifice
      according as was said in (the) law of the Lord: ' A pair of turtledoves
      or two young pigeons.'</td>
      <td><span style="color:#b00e23">(24)</span> καὶ τοῦ δοῦναι θυσίαν κατὰ τὸ
      εἰρημένον ἐν τῷ νόμῳ κυρίου, ζεῦγος τρυγόνων ἢ δύο νοσσοὺς
      περιστερῶν.</td>
    </tr>

    <tr>
      <td><span style="color:#b00e23">(ⲕ̅ⲉ̅)</span> ⲟⲩⲟϩ ⲓⲥ ϩⲏⲡⲡⲉ ⲛⲉ ⲟⲩⲣⲱⲙⲓ ϧⲉⲛ
      ⲓⲗ̅ⲏ̅ⲙ̅ ⲉ̀ⲡⲉϥⲣⲁⲛ ⲡⲉ ⲥⲓⲙⲱⲛ ⲟⲩⲟϩ ⲡⲁⲓⲣⲱⲙⲓ ⲛⲉ ⲟⲩⲇⲓⲕⲉⲟⲥ ⲡⲉ ⲛ̀ⲣⲉϥⲉⲣϩⲟϯ ⲉϥϫⲟⲩϣⲧ
      ⲉ̀ⲃⲟⲗ ϧⲁⲧϩⲏ ⲙ̀ⲡϯⲛⲟⲙϯ ⲙ̀ⲡⲓⲥ̅ⲗ̅ ⲟⲩⲟϩ ⲛⲉ ⲟⲩⲟⲛ ⲡⲛ̅ⲁ̅ ⲉϥⲟⲩⲁⲃ ⲭⲏ ϩⲓϫⲱϥ</td>
      <td><span style="color:#b00e23">(ⲕ︦ⲉ︦)</span> ⲉⲓⲥ ϩⲏⲏⲧⲉ ⲇⲉ ⲛⲉⲩⲛ̅ ⲟⲩⲣⲱⲙⲉ
      ⲡⲉ ϩⲛ̅ ⲑⲓⲉⲣⲟⲩⲥⲁⲗⲏⲙ ⲉⲡⲉϥⲣⲁⲛ ⲡⲉ ⲥⲩⲙⲉⲱⲛ. ⲁⲩⲱ ⲡⲉⲓ̈ⲣⲱⲙⲉ ⲛⲉⲩⲇⲓⲕⲁⲓⲟⲥ ⲡⲉ
      ⲣ̅ⲣⲉϥϣⲙ̅ϣⲉ ⲙ̅ⲡⲛⲟⲩⲧⲉ ⲉϥϭⲱϣⲧ̅ ⲉⲃⲟⲗ ϩⲏⲧϥ̅ ⲙ̅ⲡⲥⲟⲗⲥⲗ̅ ⲙ̅ⲡⲓⲥⲣⲁⲏⲗ ⲉⲩⲛ̅ ⲟⲩⲡⲛ̅ⲁ̅
      ⲉϥⲟⲩⲁⲁⲃ ϣⲟⲟⲡ ⲛⲙ̅ⲙⲁϥ</td>
      <td><span style="color:#b00e23">(25)</span> And behold, there was a man
      in Jerusalem, his name being Simon; and this man was righteous, devout,
      looking for (the) consolation of Israel: and there was (the) Holy Spirit
      [put] upon him.</td>
      <td><span style="color:#b00e23">(25)</span> Καὶ ἰδοὺ ἄνθρωπος ἦν ἐν
      Ἰερουσαλὴμ ᾧ ὄνομα Συμεών, καὶ ὁ ἄνθρωπος οὗτος δίκαιος καὶ εὐλαβής,
      προσδεχόμενος παράκλησιν τοῦ Ἰσραήλ, καὶ πνεῦμα ἦν ἅγιον ἐπʼ αὐτόν·</td>
    </tr>

    <tr>
      <td><span style="color:#b00e23">(ⲕ̅ⲋ̅)</span> ⲟⲩⲟϩ ⲛⲉ ⲁⲩⲧⲁⲙⲟϥ ⲡⲉ ϧⲉⲛ
      ⲟⲩⲭⲣⲏⲙⲁⲧⲓⲥⲙⲟⲥ ⲛ̀ⲧⲟⲧϥ ⲙ̀ⲡⲓⲡⲛ̅ⲁ̅ ⲉⲑⲟⲩⲁⲃ ⲉ̀ϣ̀ⲧⲉⲙⲉⲑⲣⲉϥⲛⲁⲩ ⲉ̀ⲫⲙⲟⲩ ⲙ̀ⲡⲁⲧⲉϥⲛⲁⲩ
      ⲉ̀ⲡⲭ̅ⲥ̅ ⲡϭ̅ⲥ̅</td>
      <td><span style="color:#b00e23">(ⲕ︦ⲋ︦)</span> ⲉⲁⲩⲧⲁⲙⲟϥ ⲉⲃⲟⲗ ϩⲓ̈ⲧⲛ̅
      ⲡⲉⲡⲛ̅ⲁ̅ ⲉⲧⲟⲩⲁⲁⲃ ϫⲉ ⲛϥ̅ⲛⲁⲙⲟⲩ ⲁⲛ ⲉⲙⲡϥ̅ⲛⲁⲩ ⲉⲡⲉⲭ̅ⲥ̅ ⲙ̅ⲡϫⲟⲉⲓⲥ.</td>
      <td><span style="color:#b00e23">(26)</span> And they were shewing to him
      in a revealing by the Holy Spirit, that he should not see (the) death,
      before he saw Christ the Lord.</td>
      <td><span style="color:#b00e23">(26)</span> καὶ ἦν αὐτῷ κεχρηματισμένον
      ὑπὸ τοῦ πνεύματος τοῦ ἁγίου μὴ ἰδεῖν θάνατον πρὶν ἢ ἂν ἴδῃ τὸν χριστὸν
      κυρίου.</td>
    </tr>

    <tr>
      <td><span style="color:#b00e23">(ⲕ̅ⲍ̅)</span> ⲟⲩⲟϩ ⲁϥⲓ̀ ϧⲉⲛ ⲡⲓⲡⲛ̅ⲁ̅
      ⲉ̀ϩⲣⲏⲓ ⲉ̀ⲡⲓⲉⲣⲫⲉⲓ ⲟⲩⲟϩ ϧⲉⲛ ⲡϫⲓⲛⲧⲟⲩⲉⲛ ⲡⲓⲁⲗⲟⲩ ⲓⲏ̅ⲥ̅ ⲉ̀ϧⲟⲩⲛ ⲛ̀ϫⲉ ⲛⲉϥⲓⲟϯ ⲉ̀ⲓⲣⲓ
      ⲉ̀ϫⲱϥ ⲕⲁⲧⲁ ⲡⲉⲧⲥϣⲉ ⲛ̀ⲧⲉ ⲡⲓⲛⲟⲙⲟⲥ</td>
      <td><span style="color:#b00e23">(ⲕ︦ⲍ︦)</span> ⲁⲩⲱ ⲁϥⲉⲓ ϩⲙ̅ ⲡⲉⲡⲛ̅ⲁ̅ ⲉⲡⲉⲣⲡⲉ
      ϩⲙ̅ ⲡⲧⲣⲉ ⲛ̅ⲉⲓⲟⲧⲉ ⲇⲉ ϫⲓ̈ ⲙ̅ⲡϣⲏⲣⲉ ϣⲏⲙ ⲉϩⲟⲩⲛ ⲓ̅ⲥ̅ ⲉⲧⲣⲉⲩⲉⲓⲣⲉ ⲙ̅ⲡⲥⲱⲛⲧ ⲙ̅ⲡⲛⲟⲙⲟⲥ
      ϩⲁⲣⲟϥ.</td>
      <td><span style="color:#b00e23">(27)</span> And he came in the Spirit up
      to the temple, and as (lit. in) his parents (were) bringing the child
      Jesus in, to do for him according to that which was required by the
      law,</td>
      <td><span style="color:#b00e23">(27)</span> καὶ ἦλθεν ἐν τῷ πνεύματι εἰς
      τὸ ἱερόν· καὶ ἐν τῷ εἰσαγαγεῖν τοὺς γονεῖς τὸ παιδίον Ἰησοῦν τοῦ ποιῆσαι
      αὐτοὺς κατὰ τὸ εἰθισμένον τοῦ νόμου περὶ αὐτοῦ</td>
    </tr>

    <tr>
      <td><span style="color:#b00e23">(ⲕ̅ⲏ̅)</span> ⲁϥⲟⲗϥ ⲉ̀ϫⲉⲛ ⲛⲉϥϭⲛⲁⲩϩ ⲛ̀ϫⲉ
      ⲥⲓⲙⲱⲛ ⲟⲩⲟϩ ⲁϥⲥⲙⲟⲩ ⲉ̀ⲫϯ ⲉϥϫⲱ ⲙ̀ⲙⲟⲥ</td>
      <td><span style="color:#b00e23">(ⲕ︦ⲏ︦)</span> ⲛ̅ⲧⲟϥ ⲇⲉ ⲁϥϫⲓ̈ⲧϥ̅ ⲉⲡⲉϥϩⲁⲙⲏⲣ
      ⲁϥⲥⲙⲟⲩ ⲉⲡⲛⲟⲩⲧⲉ ⲡⲉϫⲁϥ</td>
      <td><span style="color:#b00e23">(28)</span> Simon took him up on his
      arms, and blessed God, saying:</td>
      <td><span style="color:#b00e23">(28)</span> καὶ αὐτὸς ἐδέξατο αὐτὸ εἰς
      τὰς ἀγκάλας καὶ εὐλόγησεν τὸν θεὸν καὶ εἶπεν·</td>
    </tr>

    <tr>
      <td><span style="color:#b00e23">(ⲕ̅ⲑ̅)</span> ϯⲛⲟⲩ ⲡⲁⲛⲏⲃ ⲭⲛⲁⲭⲁ ⲡⲉⲕⲃⲱⲕ
      ⲉ̀ⲃⲟⲗ ϧⲉⲛ ⲟⲩϩⲓⲣⲏⲛⲏ ⲕⲁⲧⲁ ⲡⲉⲕⲥⲁϫⲓ</td>
      <td><span style="color:#b00e23">(ⲕ︦ⲑ︦)</span> ϫⲉ. ⲧⲉⲛⲟⲩ ⲕⲛⲁⲕⲱ ⲉⲃⲟⲗ
      ⲙ̅ⲡⲉⲕϩⲙ̅ϩⲁⲗ ⲡϫⲟⲉⲓⲥ ⲕⲁⲧⲁ ⲡⲉⲕϣⲁϫⲉ ϩⲛ̅ ⲟⲩⲓ̈ⲣⲏⲛⲏ</td>
      <td><span style="color:#b00e23">(29)</span> Now, my Lord, thou wilt send
      thy servant away in peace, according to thy word;</td>
      <td><span style="color:#b00e23">(29)</span> Νῦν ἀπολύεις τὸν δοῦλόν σου,
      δέσποτα, κατὰ τὸ ῥῆμά σου ἐν εἰρήνῃ·</td>
    </tr>

    <tr>
      <td><span style="color:#b00e23">(ⲗ̅)</span> ϫⲉ ⲁⲩⲛⲁⲩ ⲛ̀ϫⲉ ⲛⲁⲃⲁⲗ
      ⲉ̀ⲡⲉⲕⲛⲟϩⲉⲙ</td>
      <td><span style="color:#b00e23">(ⲗ︦)</span> ϫⲉ ⲁ ⲛⲁⲃⲁⲗ ⲛⲁⲩ
      ⲉⲡⲉⲕⲟⲩϫⲁⲉⲓ</td>
      <td><span style="color:#b00e23">(30)</span> because mine eyes saw thy
      salvation,</td>
      <td><span style="color:#b00e23">(30)</span> ὅτι εἶδον οἱ ὀφθαλμοί μου τὸ
      σωτήριόν σου</td>
    </tr>

    <tr>
      <td><span style="color:#b00e23">(ⲗ̅ⲁ̅)</span> ⲫⲏ ⲉⲧⲁⲕⲥⲉⲃⲧⲱⲧϥ ⲙ̀ⲡⲉⲙ̀ⲑⲟ
      ⲛ̀ⲛⲓⲗⲁⲟⲥ ⲧⲏⲣⲟⲩ</td>
      <td><span style="color:#b00e23">(ⲗ︦ⲁ︦)</span> ⲡⲁⲓ̈ ⲉⲛⲧⲁⲕⲥⲃ̅ⲧⲱⲧϥ̅ ⲙ̅ⲡⲉⲕⲧⲟ
      ⲉⲃⲟⲗ ⲛ̅ⲗ̅ⲗⲁⲟⲥ ⲧⲏⲣⲟⲩ</td>
      <td><span style="color:#b00e23">(31)</span> which thou preparedst before
      all the peoples:</td>
      <td><span style="color:#b00e23">(31)</span> ὃ ἡτοίμασας κατὰ πρόσωπον
      πάντων τῶν λαῶν,</td>
    </tr>

    <tr>
      <td><span style="color:#b00e23">(ⲗ̅ⲃ̅)</span> ⲟⲩⲟⲩⲱⲓⲛⲓ ⲉⲩϭⲱⲣⲡ ⲉ̀ⲃⲟⲗ ⲛ̀ⲧⲉ
      ϩⲁⲛⲉⲑⲛⲟⲥ ⲛⲉⲙ ⲟⲩⲱⲟⲩ ⲛ̀ⲧⲉ ⲡⲉⲕⲗⲁⲟⲥ ⲡⲓⲥ̅ⲗ̅</td>
      <td><span style="color:#b00e23">(ⲗ︦ⲃ︦)</span> ⲡⲟⲩⲟⲉⲓⲛ ⲉⲩϭⲱⲗⲡ̅ ⲉⲃⲟⲗ
      ⲛ̅ⲛ̅ϩⲉⲑⲛⲟⲥ ⲁⲩⲱ ⲉⲡⲉⲟⲟⲩ ⲙ̅ⲡⲉⲕⲗⲁⲟⲥ ⲡⲓⲥⲣⲁⲏⲗ.</td>
      <td><span style="color:#b00e23">(32)</span> a light for revelation to
      (lit. of) Gentiles, and a glory of thy people Israel.'</td>
      <td><span style="color:#b00e23">(32)</span> φῶς εἰς ἀποκάλυψιν ἐθνῶν καὶ
      δόξαν λαοῦ σου Ἰσραήλ.</td>
    </tr>

    <tr>
      <td><span style="color:#b00e23">(ⲗ̅ⲅ̅)</span> ⲟⲩⲟϩ ⲁⲩⲉⲣϣⲫⲏⲣⲓ ⲛ̀ϫⲉ ⲡⲉϥⲓⲱⲧ
      ⲛⲉⲙ ⲧⲉϥⲙⲁⲩ ⲉ̀ϫⲉⲛ ⲛⲏ ⲉⲧⲟⲩϫⲱ ⲙ̀ⲙⲱⲟⲩ ⲉⲑⲃⲏⲧϥ</td>
      <td><span style="color:#b00e23">(ⲗ︦ⲅ︦)</span> ⲡⲉϥⲉⲓⲱⲧ. ⲇⲉ ⲛⲙ̅ ⲧⲉϥⲙⲁⲁⲩ
      ⲛⲉⲩⲣ̅ϣⲡⲏⲣⲉ ⲉϫⲛ̅ ⲛⲉⲧⲟⲩϫⲱ ⲙ̅ⲙⲟⲟⲩ ⲉⲧⲃⲏⲏⲧϥ̅.</td>
      <td><span style="color:#b00e23">(33)</span> And his father and his mother
      wondered at the things which are said concerning him.</td>
      <td><span style="color:#b00e23">(33)</span> καὶ ἦν ὁ πατὴρ αὐτοῦ καὶ ἡ
      μήτηρ θαυμάζοντες ἐπὶ τοῖς λαλουμένοις περὶ αὐτοῦ.</td>
    </tr>

    <tr>
      <td><span style="color:#b00e23">(ⲗ̅ⲇ̅)</span> ⲟⲩⲟϩ ⲁϥⲥⲙⲟⲩ ⲉ̀ⲣⲱⲟⲩ ⲛ̀ϫⲉ
      ⲥⲓⲙⲱⲛ ⲟⲩⲟϩ ⲡⲉϫⲁϥ ⲙ̀ⲙⲁⲣⲓⲁ ⲑⲙⲁⲩ ⲙ̀ⲡⲓⲁⲗⲟⲩ ϫⲉ ⲓⲥ ⲫⲁⲓ ϥⲭⲏ ⲉ̀ⲟⲩϩⲉⲓ ⲛⲉⲙ ⲟⲩⲧⲱⲛϥ
      ⲛ̀ⲧⲉ ϩⲁⲛⲙⲏϣ ϧⲉⲛ ⲡⲓⲥ̅ⲗ̅ ⲛⲉⲙ ⲟⲩⲙⲏⲓⲛⲓ ⲉⲩϯ ⲉ̀ϧⲟⲩⲛ ⲉ̀ϩⲣⲁϥ</td>
      <td><span style="color:#b00e23">(ⲗ︦ⲇ︦)</span> ⲁ ⲥⲩⲙⲉⲱⲛ ⲇⲉ ⲥⲙⲟⲩ ⲉⲣⲟⲟⲩ
      ⲡⲉϫⲁϥ ⲙ̅ⲙⲁⲣⲓⲁ ⲧⲉϥⲙⲁⲁⲩ ϫⲉ ⲉⲓⲥ ⲡⲁⲓ̈ ⲕⲏ ⲉϩⲣⲁⲉⲓ ⲉⲩϩⲉ ⲛ̅ⲙ̅ⲧⲱⲟⲩⲛ ⲛ̅ϩⲁϩ ϩⲙ̅
      ⲡⲓⲥⲣⲁⲏⲗ ⲁⲩⲱ ⲉⲩⲙⲁⲉⲓⲛ ⲉⲩⲱ ϩⲙ̅ ϩⲓ̈ⲱⲱϥ.</td>
      <td><span style="color:#b00e23">(34)</span> And Simon blessed them, and
      said to Mary (the) mother of the child: 'Lo, this (child) is set for a
      fall and a rising of many in Israel, and a sign which is opposed.</td>
      <td><span style="color:#b00e23">(34)</span> καὶ εὐλόγησεν αὐτοὺς Συμεὼν
      καὶ εἶπεν πρὸς Μαριὰμ τὴν μητέρα αὐτοῦ· Ἰδοὺ οὗτος κεῖται εἰς πτῶσιν καὶ
      ἀνάστασιν πολλῶν ἐν τῷ Ἰσραὴλ καὶ εἰς σημεῖον ἀντιλεγόμενον,</td>
    </tr>

    <tr>
      <td><span style="color:#b00e23">(ⲗ̅ⲉ̅)</span> ⲟⲩⲟϩ ⲛ̀ⲑⲟ ϩⲱⲓ ⲉⲣⲉ ⲟⲩⲥⲏϥⲓ
      ⲥⲓⲛⲓ ⲛ̀ⲧⲉⲯⲩⲭⲏ ϩⲟⲡⲱⲥ ⲛ̀ⲧⲟⲩϭⲱⲣⲡ ⲉ̀ⲃⲟⲗ ϧⲉⲛ ϩⲁⲛⲙⲏϣ ⲛ̀ϩⲏⲧ ⲛ̀ϫⲉ ϩⲁⲛⲙⲉⲩⲓ</td>
      <td><span style="color:#b00e23">(ⲗ︦ⲉ︦)</span> ⲛ̅ⲧⲟ ⲇⲉ ⲟⲩⲛ̅ ⲟⲩⲥⲏϥⲉ ⲛⲏⲟⲩ
      ⲉⲃⲟⲗ ϩⲓ̈ⲧⲛ̅ ⲧⲟⲩⲯⲩⲭⲏ ϫⲉⲕⲁⲥ ⲉⲩⲉϭⲱⲗⲡ̅ ⲉⲃⲟⲗ ⲛ̅ϭⲓ ⲙ̅ⲙⲟⲕⲙⲉⲕ ⲛ̅ϩⲁϩ ⲛ̅ϩⲏⲧ.</td>
      <td><span style="color:#b00e23">(35)</span> And thou thyself--a sword
      shall pass (through) thy soul, that thoughts may be revealed from many
      hearts.'</td>
      <td><span style="color:#b00e23">(35)</span> καὶ σοῦ δὲ αὐτῆς τὴν ψυχὴν
      διελεύσεται ῥομφαία, ὅπως ἂν ἀποκαλυφθῶσιν ἐκ πολλῶν καρδιῶν
      διαλογισμοί.</td>
    </tr>

    <tr>
      <td><span style="color:#b00e23">(ⲗ̅ⲋ̅)</span> ⲟⲩⲟϩ ⲛⲁⲣⲉ ⲁⲛⲛⲁ ϯⲡⲣⲟⲫⲏⲧⲏⲥ
      ⲧϣⲉⲣⲓ ⲛ̀ⲫⲁⲛⲟⲩⲏⲗ ⲉ̀ⲃⲟⲗ ϧⲉⲛ ⲧⲫⲩⲗⲏ ⲛⲁⲥⲥⲏⲣ ⲑⲁⲓ ⲛⲁⲥⲁⲓⲁⲓ ⲛ̀ⲟⲩⲙⲏϣ ⲛ̀ⲉϩⲟⲟⲩ ⲛⲁⲥⲱⲛϧ
      ⲛⲉⲙ ϩⲁⲓ ⲛ̀ⲍ̅ ⲛ̀ⲣⲟⲙⲡⲓ ⲓⲥϫⲉⲛ ⲧⲉⲥⲙⲉⲧⲡⲁⲣⲑⲉⲛⲟⲥ</td>
      <td><span style="color:#b00e23">(ⲗ︦ⲋ︦)</span> ⲛⲉⲩⲛ̅ ⲟⲩⲡⲣⲟⲫⲏⲧ{ⲓ}&lt;ⲏ&gt;ⲥ
      ⲇⲉ ϫⲉ ⲁⲛⲛⲁ ⲧϣⲉⲉⲣⲉ ⲙ̅ⲫⲁⲛⲟⲩⲏⲗ ⲉⲃⲟⲗ ϩⲛ̅ ⲧⲉⲫⲩⲗⲏ ⲛ̅ⲁⲥⲏⲣ ⲧⲁⲓ̈ ⲇⲉ ⲁⲥⲁⲓ̈ⲁⲓ̈ ϩⲛ̅
      ϩⲉⲛϩⲟⲟⲩ ⲉⲛⲁϣⲱⲟⲩ ⲉⲁⲥⲣ̅ ⲥⲁϣϥⲉ ⲣ̅ⲣⲟⲙⲡⲉ ⲛⲙ̅ ⲡⲉⲥϩⲁⲓ̈ ϫⲓⲛ ⲧⲉⲥⲙⲛ̅ⲧⲣⲟⲟⲩⲛⲉ</td>
      <td><span style="color:#b00e23">(36)</span> And (there) was (imperf.)
      Anna the prophetess, (the) daughter of Phanuel from (the) tribe of
      Asser--she (lit. this) had grown (old) of many days, she was living with
      (a) husband seven years from her virginity,</td>
      <td><span style="color:#b00e23">(36)</span> Καὶ ἦν Ἅννα προφῆτις, θυγάτηρ
      Φανουήλ, ἐκ φυλῆς Ἀσήρ (αὕτη προβεβηκυῖα ἐν ἡμέραις πολλαῖς, ζήσασα μετὰ
      ἀνδρὸς ἔτη ἑπτὰ ἀπὸ τῆς παρθενίας αὐτῆς,</td>
    </tr>

    <tr>
      <td><span style="color:#b00e23">(ⲗ̅ⲍ̅)</span> ⲟⲩⲟϩ ⲑⲁⲓ ⲛⲉ ⲁⲥⲉⲣⲭⲏⲣⲁ ϣⲁ
      ⲡ̅ⲇ̅ ⲛ̀ⲣⲟⲙⲡⲓ ⲑⲏ ⲉ̀ⲛⲁⲥⲥⲓⲛⲓ ⲙ̀ⲡⲓⲉⲣⲫⲉⲓ ⲉ̀ⲃⲟⲗ ⲁⲛ ⲡⲉ ϧⲉⲛ ϩⲁⲛⲛⲏⲥⲧⲓⲁ ⲛⲉⲙ ϩⲁⲛⲧⲱⲃϩ
      ⲉⲥϣⲉⲙϣⲓ ⲛ̀ϫⲱⲣϩ ⲛⲉⲙ ⲙⲉⲣⲓ</td>
      <td><span style="color:#b00e23">(ⲗ︦ⲍ︦)</span> ⲁⲩⲱ ⲁⲥⲣ̅ⲭⲏⲣⲁ
      ϣⲁⲧⲥⲣ̅ϩⲙⲉⲛⲉⲧⲁϥⲧⲉ ⲣ̅ⲣⲟⲙⲡⲉ. ⲧⲁⲓ̈ ⲇⲉ ⲙⲉⲥⲥⲛ̅ ⲡⲉⲣⲡⲉ ⲉⲃⲟⲗ ⲉⲥϣⲙ̅ϣⲉ ⲙ̅ⲡⲉϩⲟⲟⲩ ⲛⲙ̅
      ⲧⲉⲩϣⲏ ϩⲛ̅ ϩⲉⲛⲛⲏⲥⲧⲓⲁ ⲛⲙ̅ ϩⲉⲛⲥⲟⲡⲥ̅.</td>
      <td><span style="color:#b00e23">(37)</span> and she (lit. this) had been
      a widow unto eighty-four years--who was not passing not away from the
      temple, in fastings and prayers ministering night and day.</td>
      <td><span style="color:#b00e23">(37)</span> καὶ αὐτὴ χήρα ἕως ἐτῶν
      ὀγδοήκοντα τεσσάρων,) ἣ οὐκ ἀφίστατο τοῦ ἱεροῦ νηστείαις καὶ δεήσεσιν
      λατρεύουσα νύκτα καὶ ἡμέραν.</td>
    </tr>

    <tr>
      <td><span style="color:#b00e23">(ⲗ̅ⲏ̅)</span> ⲟⲩⲟϩ ⲙ̀ⲡⲓⲛⲁⲩ ⲉⲧⲉⲙ̀ⲙⲁⲩ ⲁⲥⲓ̀
      ⲙ̀ⲡⲉϥⲙ̀ⲑⲟ ⲁⲥⲟⲩⲱⲛϩ ⲉ̀ⲃⲟⲗ ⲙ̀ⲫϯ ⲟⲩⲟϩ ⲛⲁⲥⲥⲁϫⲓ ⲉⲑⲃⲏⲧϥ ⲡⲉ ϧⲁⲧⲉⲛ ⲟⲩⲟⲛ ⲛⲓⲃⲉⲛ
      ⲉⲧϫⲟⲩϣⲧ ⲉ̀ⲃⲟⲗ ϧⲁⲧϩⲏ ⲛ̀ⲟⲩⲥⲱϯ ⲛ̀ⲓⲗ̅ⲏ̅ⲙ̅</td>
      <td><span style="color:#b00e23">(ⲗ︦ⲏ︦)</span> ϩⲛ̅ ⲧⲉⲩⲛⲟⲩ ⲇⲉ ⲉⲧⲙ̅ⲙⲁⲩ
      ⲁⲥⲁϩⲉⲣⲁⲧⲥ̅ ⲁⲥⲉⲝⲟⲙⲟⲗⲟⲅⲓ ⲙ̅ⲡϫⲟⲉⲓⲥ. ⲁⲩⲱ ⲛⲉⲥϣⲁϫⲉ ⲛⲙ̅ ⲟⲩⲟⲛ ⲛⲓⲙ ⲉⲧϭⲱϣⲧ̅ ⲉⲃⲟⲗ
      ϩⲏⲧϥ̅ ⲙ̅ⲡⲥⲱⲧⲉ ⲛ̅ⲑⲓⲉⲣⲟⲩⲥⲁⲗⲏⲙ.</td>
      <td><span style="color:#b00e23">(38)</span> And at that hour she came
      before him, she thanked God, and she was speaking concerning him with all
      who looked for a redemption of Jerusalem.</td>
      <td><span style="color:#b00e23">(38)</span> καὶ αὐτῇ τῇ ὥρᾳ ἐπιστᾶσα
      ἀνθωμολογεῖτο τῷ θεῷ καὶ ἐλάλει περὶ αὐτοῦ πᾶσιν τοῖς προσδεχομένοις
      λύτρωσιν Ἰερουσαλήμ.</td>
    </tr>

    <tr>
      <td><span style="color:#b00e23">(ⲗ̅ⲑ̅)</span> ⲟⲩⲟϩ ⲉⲧⲁⲩϫⲱⲕ ⲛ̀ϩⲱⲃ ⲛⲓⲃⲉⲛ
      ⲉ̀ⲃⲟⲗ ⲕⲁⲧⲁ ⲫⲛⲟⲙⲟⲥ ⲙ̀ⲡϭ̅ⲥ̅ ⲁⲩⲕⲟⲧⲟⲩ ⲉ̀ϯⲅⲁⲗⲓⲗⲉⲁ ⲉ̀ⲧⲟⲩⲃⲁⲕⲓ ⲛⲁⲍⲁⲣⲉⲑ</td>
      <td><span style="color:#b00e23">(ⲗ︦ⲑ︦)</span> ⲛ̅ⲧⲉⲣⲟⲩϫⲱⲕ ⲇⲉ ⲉⲃⲟⲗ ⲛ̅ϭⲓ ϩⲱⲃ
      ⲛⲓⲙ ⲕⲁⲧⲁ ⲡⲛⲟⲙⲟⲥ ⲙ̅ⲡϫⲟⲉⲓⲥ ⲁⲩⲕⲟⲧⲟⲩ ⲉϩⲣⲁⲓ̈ ⲉⲧⲅⲁⲗⲓⲗⲁⲓⲁ ⲉⲧⲉⲩⲡⲟⲗⲉⲓⲥ
      ⲛⲁⲍⲁⲣⲉⲑ:</td>
      <td><span style="color:#b00e23">(39)</span> And having finished
      everything according to (the) law of the Lord, they returned to Galilee,
      to their city Nazareth.</td>
      <td><span style="color:#b00e23">(39)</span> Καὶ ὡς ἐτέλεσαν πάντα τὰ κατὰ
      τὸν νόμον κυρίου, ἐπέστρεψαν εἰς τὴν Γαλιλαίαν εἰς πόλιν ἑαυτῶν
      Ναζαρέθ.</td>
    </tr>

    <tr>
      <td><span style="color:#b00e23">(ⲙ̅)</span> ⲡⲓⲁⲗⲟⲩ ⲇⲉ ⲛⲉ ⲁϥⲁⲓⲁⲓ ⲡⲉ ⲟⲩⲟϩ
      ⲛⲁϥⲁⲙⲁϩⲓ ⲉϥⲙⲉϩ ⲉ̀ⲃⲟⲗ ϧⲉⲛ ⲟⲩⲥⲟⲫⲓⲁ ⲟⲩⲟϩ ⲟⲩϩⲙⲟⲧ ⲛ̀ⲧⲉ ⲫϯ ⲛⲁϥⲭⲏ ϩⲓϫⲱϥ ⲡⲉ</td>
      <td><span style="color:#b00e23">(ⲙ︦)</span> ⲡϣⲏⲣⲉ ⲇⲉ ϣⲏⲙ ⲛⲉ ⲁϥⲁⲓ̈ⲁⲉⲓ ⲁⲩⲱ
      ⲛⲉϥϭⲙ̅ϭⲟⲙ ⲉϥⲙⲉϩ ⲛ̅ⲧⲥⲟⲫⲓⲁ ⲉⲣⲉ ⲧⲉⲭⲁⲣⲓⲥ ⲙ̅ⲡⲛⲟⲩⲧⲉ ϩⲓ̈ⲱⲱϥ.</td>
      <td><span style="color:#b00e23">(40)</span> And the child had grown, and
      was being strengthened, being full of wisdom, and grace of God was
      (imperf) upon him.</td>
      <td><span style="color:#b00e23">(40)</span> Τὸ δὲ παιδίον ηὔξανεν καὶ
      ἐκραταιοῦτο πληρούμενον σοφίᾳ, καὶ χάρις θεοῦ ἦν ἐπʼ αὐτό.</td>
    </tr>

    <tr>
      <td><span style="color:#b00e23">(ⲙ̅ⲁ̅)</span> ⲟⲩⲟϩ ⲛⲉ ϣⲁⲩϣⲉ ⲛⲱⲟⲩ ⲛ̀ϫⲉ
      ⲛⲉϥⲓⲟϯ ⲛ̀ⲧⲉⲛ ⲣⲟⲙⲡⲓ ⲉ̀ⲓⲗ̅ⲏ̅ⲙ̅ ⲉ̀ⲡⲓϣⲁⲓ ⲛ̀ⲧⲉ ⲡⲓⲡⲁⲥⲭⲁ</td>
      <td><span style="color:#b00e23">(ⲙ︦ⲁ︦)</span> ⲛⲉⲣⲉ ⲛⲉϥⲓ̈ⲟⲧⲉ ⲇⲉ ⲃⲏⲕ
      ⲧ̅ⲣ̅ⲣⲟⲙⲡⲉ ⲉⲑⲓⲉⲣⲟⲩⲥⲁⲗⲏⲙ ⲙ̅ⲡϣⲁ ⲙ̅ⲡⲡⲁⲥⲭⲁ.</td>
      <td><span style="color:#b00e23">(41)</span> And his parents used to go
      (year) by year to Jerusalem to the feast of the Passover.</td>
      <td><span style="color:#b00e23">(41)</span> Καὶ ἐπορεύοντο οἱ γονεῖς
      αὐτοῦ κατʼ ἔτος εἰς Ἰερουσαλὴμ τῇ ἑορτῇ τοῦ πάσχα.</td>
    </tr>

    <tr>
      <td><span style="color:#b00e23">(ⲙ̅ⲃ̅)</span> ⲟⲩⲟϩ ⲉⲧⲁϥⲉⲣⲓ̅ⲃ̅ ⲛ̀ⲣⲟⲙⲡⲓ
      ⲁⲩϣⲉ ⲛⲱⲟⲩ ⲉ̀ⲡⲓϣⲁⲓ ⲕⲁⲧⲁ ϯⲕⲁϩⲥ</td>
      <td><span style="color:#b00e23">(ⲙ︦ⲃ︦)</span> ⲛ̅ⲧⲉⲣⲉϥⲣⲙⲛ̅ⲧⲥⲛⲟⲟⲩⲥ ⲇⲉ
      ⲣ̅ⲣⲟⲙⲡⲉ ⲉⲩⲛⲁⲃⲱⲕ ⲉϩⲣⲁⲓ̈ ⲕⲁⲧⲁ ⲡⲥⲱⲛⲧ. ⲙ̅ⲡϣⲁⲁ.</td>
      <td><span style="color:#b00e23">(42)</span> And he having become twelve
      years old, they went to the feast according to the custom.</td>
      <td><span style="color:#b00e23">(42)</span> καὶ ὅτε ἐγένετο ἐτῶν δώδεκα,
      ἀναβαινόντων αὐτῶν κατὰ τὸ ἔθος τῆς ἑορτῆς</td>
    </tr>

    <tr>
      <td><span style="color:#b00e23">(ⲙ̅ⲅ̅)</span> ⲟⲩⲟϩ ⲉⲧⲁⲩϫⲱⲕ ⲉ̀ⲃⲟⲗ ⲛ̀ϫⲉ
      ⲛⲓⲉϩⲟⲟⲩ ϧⲉⲛ ⲡϫⲓⲛⲧⲟⲩⲧⲁⲥⲑⲟ ⲁϥⲥⲱϫⲡ ⲛ̀ⲥⲱⲟⲩ ϧⲉⲛ ⲓⲗ̅ⲏ̅ⲙ̅ ⲛ̀ϫⲉ ⲡⲓⲁⲗⲟⲩ ⲓⲏ̅ⲥ̅ ⲟⲩⲟϩ
      ⲙ̀ⲡⲟⲩⲉⲙⲓ ⲛ̀ϫⲉ ⲛⲉϥⲓⲟϯ</td>
      <td><span style="color:#b00e23">(ⲙ︦ⲅ︦)</span> ⲁⲩⲱ ⲛ̅ⲧⲉⲣⲟⲩϫⲱⲕ ⲉⲃⲟⲗ
      ⲛ̅ⲛⲉϩⲟⲟⲩ ϩⲙ ⲡⲧⲣⲉⲩⲕⲟⲧⲟⲩ ⲁϥϭⲱ ⲛ̅ϭⲓ ⲡϣⲏⲣⲉ ϣⲏⲙ ⲓ̅ⲥ̅ ϩⲛ̅ ⲑⲓⲉⲣⲟⲩⲥⲁⲗⲏⲙ.
      ⲙ̅ⲡⲟⲩⲓ̈ⲙⲉ ⲇⲉ ⲛ̅ϭⲓ ⲛⲉϥⲓ̈ⲟⲧⲉ</td>
      <td><span style="color:#b00e23">(43)</span> And the days having been
      finished, as (lit. in) they (were) returning, the child Jesus was left
      behind them in Jerusalem; and his parents knew not;</td>
      <td><span style="color:#b00e23">(43)</span> καὶ τελειωσάντων τὰς ἡμέρας,
      ἐν τῷ ὑποστρέφειν αὐτοὺς ὑπέμεινεν Ἰησοῦς ὁ παῖς ἐν Ἰερουσαλήμ, καὶ οὐκ
      ἔγνωσαν οἱ γονεῖς αὐτοῦ.</td>
    </tr>

    <tr>
      <td><span style="color:#b00e23">(ⲙ̅ⲇ̅)</span> ⲉⲩⲙⲉⲩⲓ ⲇⲉ ϫⲉ ⲛⲁϥⲙⲟϣⲓ ⲛⲉⲙ ⲛⲏ
      ⲉⲑⲙⲟϣⲓ ϩⲓ ⲡⲓⲙⲱⲓⲧ ⲁⲩⲓ̀ ⲛ̀ⲟⲩⲉϩⲟⲟⲩ ⲙ̀ⲙⲟϣⲓ ⲟⲩⲟϩ ⲛⲁⲩⲕⲱϯ ⲛ̀ⲥⲱϥ ϧⲉⲛ ⲛⲟⲩⲥⲩⲅⲅⲉⲛⲏⲥ
      ⲛⲉⲙ ⲛⲏ ⲉⲧⲟⲩⲥⲱⲟⲩⲛ ⲙ̀ⲙⲱⲟⲩ</td>
      <td><span style="color:#b00e23">(ⲙ︦ⲇ︦)</span> ⲉⲩⲙⲉⲩⲉ ϫⲉ ϥϩⲛ̅ ⲧⲉϩⲓ̈ⲏ
      ⲛⲙ̅ⲙⲁⲩ. ⲛ̅ⲧⲉⲣⲟⲩⲣ̅ ⲟⲩϩⲟⲟⲩ ⲇⲉ ⲙ̅ⲙⲟⲟϣⲉ ⲁⲩϣⲓ̈ⲛⲉ ⲛ̅ⲥⲱϥ ϩⲛ̅ ⲛⲉⲩⲥⲩⲅⲅⲉⲛⲏⲥ ⲛⲙ̅
      ⲛⲉⲧⲥⲟⲟⲩⲛ ⲙ̅ⲙⲟⲟⲩ.</td>
      <td><span style="color:#b00e23">(44)</span> but thinking that he was
      walking with them who walked on the road, they went on (lit. came) a day
      of walking. And they were seeking for him among their kinsfolk and them
      whom they knew.</td>
      <td><span style="color:#b00e23">(44)</span> νομίσαντες δὲ αὐτὸν εἶναι ἐν
      τῇ συνοδίᾳ ἦλθον ἡμέρας ὁδὸν καὶ ἀνεζήτουν αὐτὸν ἐν τοῖς συγγενεῦσιν καὶ
      τοῖς γνωστοῖς,</td>
    </tr>

    <tr>
      <td><span style="color:#b00e23">(ⲙ̅ⲉ̅)</span> ⲟⲩⲟϩ ⲉⲧⲉ̀ⲙ̀ⲡⲟⲩϫⲉⲙϥ ⲁⲩⲧⲁⲥⲑⲟ
      ⲉ̀ⲓⲗ̅ⲏ̅ⲙ̅ ⲉⲩⲕⲱϯ ⲛ̀ⲥⲱϥ</td>
      <td><span style="color:#b00e23">(ⲙ︦ⲉ︦)</span> ⲁⲩⲱ ⲛ̅ⲧⲉⲣⲟⲩⲧⲙ̅ϩⲉ ⲉⲣⲟϥ
      ⲁⲩⲕⲟⲧⲟⲩ ⲉϩⲣⲁⲉⲓ ⲉⲑⲓⲉⲣⲟⲩⲥⲁⲗⲏⲙ ⲉⲩϣⲓ̈ⲛⲉ ⲛ̅ⲥⲱϥ.</td>
      <td><span style="color:#b00e23">(45)</span> And having not found him,
      they returned to Jerusalem, seeking for him.</td>
      <td><span style="color:#b00e23">(45)</span> καὶ μὴ εὑρόντες ὑπέστρεψαν
      εἰς Ἰερουσαλὴμ ἀναζητοῦντες αὐτόν.</td>
    </tr>

    <tr>
      <td><span style="color:#b00e23">(ⲙ̅ⲋ̅)</span> ⲟⲩⲟϩ ⲁⲥϣⲱⲡⲓ ⲙⲉⲛⲉⲛ̀ⲥⲁ ⲅ̅
      ⲛ̀ⲉϩⲟⲟⲩ ⲁⲩϫⲉⲙϥ ϧⲉⲛ ⲡⲓⲉⲣⲫⲉⲓ ⲉϥϩⲉⲙⲥⲓ ϧⲉⲛ ⲑⲙⲏϯ ⲛ̀ⲛⲓⲣⲉϥϯⲥⲃⲱ ⲉϥⲥⲱⲧⲉⲙ ⲉ̀ⲣⲱⲟⲩ
      ⲟⲩⲟϩ ⲉϥϣⲓⲛⲓ ⲙ̀ⲙⲱⲟⲩ</td>
      <td><span style="color:#b00e23">(ⲙ︦ⲋ︦)</span> ⲁⲥϣⲱⲡⲉ ⲇⲉ ⲙⲛ̅ⲛ̅ⲥⲁ ϣⲟⲙⲛ̅ⲧ
      ⲛ̅ϩⲟⲟⲩ ⲁⲩϩⲉ ⲉⲣⲟϥ ϩⲙ̅ ⲡⲉⲣⲡⲉ ⲉϥϩⲙⲟⲟⲥ ⲛ̅ⲧⲙⲏⲧⲉ ⲛ̅ⲛ̅ⲥⲁϩ ⲉϥⲥⲱⲧⲙ̅ ⲉⲣⲟⲟⲩ ⲁⲩⲱ
      ⲉϥϫⲛⲟⲩ ⲙ̅ⲙⲟⲟⲩ.</td>
      <td><span style="color:#b00e23">(46)</span> And it came to pass after
      three days (that) they found him in the temple, sitting in (the) midst of
      the teachers, hearing them and asking them.</td>
      <td><span style="color:#b00e23">(46)</span> καὶ ἐγένετο μετὰ ἡμέρας τρεῖς
      εὗρον αὐτὸν ἐν τῷ ἱερῷ καθεζόμενον ἐν μέσῳ τῶν διδασκάλων καὶ ἀκούοντα
      αὐτῶν καὶ ἐπερωτῶντα αὐτούς·</td>
    </tr>

    <tr>
      <td><span style="color:#b00e23">(ⲙ̅ⲍ̅)</span> ⲛⲁⲩⲧⲱⲙⲧ ⲇⲉ ⲧⲏⲣⲟⲩ ⲛ̀ϫⲉ ⲛⲏ
      ⲉⲧⲥⲱⲧⲉⲙ ⲉ̀ⲣⲟϥ ⲉ̀ϩⲣⲏⲓ ⲉ̀ϫⲉⲛ ⲡⲓⲉⲙⲓ ⲛⲉⲙ ⲧⲉϥϫⲓⲛⲉⲣⲟⲩⲱ ⲛⲱⲟⲩ</td>
      <td><span style="color:#b00e23">(ⲙ︦ⲍ︦)</span> ⲁⲩⲣ̅ϣⲡⲏⲣⲉ ⲇⲉ ⲧⲏⲣⲟⲩ ⲛ̅ϭⲓ
      ⲛⲉⲧⲥⲱⲧⲙ̅ ⲉⲣⲟϥ ⲉϫⲛ̅ ⲛⲉϥⲙⲛ̅ⲧⲥⲁⲃⲉ ⲛⲙ̅ ⲛⲉϥϭⲓ ⲛ̅ⲟⲩⲱϣⲃ̅.</td>
      <td><span style="color:#b00e23">(47)</span> And they who heard him were
      (imperf.) all amazed at the knowledge and his answering them.</td>
      <td><span style="color:#b00e23">(47)</span> ἐξίσταντο δὲ πάντες οἱ
      ἀκούοντες αὐτοῦ ἐπὶ τῇ συνέσει καὶ ταῖς ἀποκρίσεσιν αὐτοῦ.</td>
    </tr>

    <tr>
      <td><span style="color:#b00e23">(ⲙ̅ⲏ̅)</span> ⲟⲩⲟϩ ⲉⲧⲁⲩⲛⲁⲩ ⲉ̀ⲣⲟϥ
      ⲁⲩⲉⲣϣⲫⲏⲣⲓ ⲟⲩⲟϩ ⲡⲉϫⲉ ⲧⲉϥⲙⲁⲩ ⲛⲁϥ ϫⲉ ⲡⲁϣⲏⲣⲓ ⲟⲩ ⲡⲉ ⲫⲁⲓ ⲉⲧⲁⲕⲁⲓϥ ⲛⲁⲛ ⲙ̀ⲡⲁⲓⲣⲏϯ
      ϩⲏⲡⲡⲉ ⲓⲥ ⲡⲉⲕⲓⲱⲧ ⲛⲉⲙ ⲁ̀ⲛⲟⲕ ⲛⲁⲛⲟⲓ ⲛ̀ⲉⲙⲕⲁϩ ⲛ̀ϩⲏⲧ ⲡⲉ ⲉⲛⲕⲱϯ ⲛ̀ⲥⲱⲕ</td>
      <td><span style="color:#b00e23">(ⲙ︦ⲏ︦)</span> ⲁⲩⲛⲁⲩ ⲇⲉ ⲉⲣⲟϥ ⲁⲩⲣ̅ϣⲡⲏⲣⲉ.
      ⲡⲉϫⲉ ⲧⲉϥⲙⲁⲁϥ ⲛⲁϥ ϫⲉ ⲡⲁϣⲏⲣⲉ ⲛ̅ⲧⲁⲕⲣ̅ ⲟⲩ ⲛⲁⲛ ϩⲓ ⲛⲁⲓ̈ ⲉⲓⲥ ϩⲏⲏⲧⲉ ⲁⲛⲟⲕ ⲛⲙ̅
      ⲡⲉⲕⲓ̈ⲱⲧ ⲉⲛⲙⲟⲕϩ ⲛ̅ϩⲏⲧ ⲉⲛϣⲓ̈ⲛⲉ ⲛ̅ⲥⲱⲕ.</td>
      <td><span style="color:#b00e23">(48)</span> And having seen him, they
      wondered: and his mother said to him: 'My son, what is this which thou
      didst to us thus? behold thy father and I were grieving, seeking for
      thee.'</td>
      <td><span style="color:#b00e23">(48)</span> καὶ ἰδόντες αὐτὸν
      ἐξεπλάγησαν, καὶ εἶπεν πρὸς αὐτὸν ἡ μήτηρ αὐτοῦ· Τέκνον, τί ἐποίησας ἡμῖν
      οὕτως; ἰδοὺ ὁ πατήρ σου καὶ ἐγὼ ὀδυνώμενοι ἐζητοῦμέν σε.</td>
    </tr>

    <tr>
      <td><span style="color:#b00e23">(ⲙ̅ⲑ̅)</span> ⲟⲩⲟϩ ⲡⲉϫⲁϥ ⲛⲱⲟⲩ ϫⲉ ⲉⲑⲃⲉⲟⲩ
      ⲧⲉⲧⲉⲛⲕⲱϯ ⲛ̀ⲥⲱⲓ ⲛⲁⲣⲉⲧⲉⲛⲉⲙⲓ ⲁⲛ ⲡⲉ ϫⲉ ϩⲱϯ ⲉ̀ⲣⲟⲓ ⲛ̀ⲧⲁϣⲱⲡⲓ ϧⲉⲛ ⲛⲁ ⲡⲁⲓⲱⲧ</td>
      <td><span style="color:#b00e23">(ⲙ︦ⲑ︦)</span> ⲡⲉϫⲁϥ ⲇⲉ ⲛⲁⲩ ϫⲉ ⲉⲧⲃⲉ ⲟⲩ
      ⲧⲉⲧⲛ̅ϣⲓ̈ⲛⲉ ⲛ̅ⲥⲱⲓ̈ ⲛ̅ⲧⲉⲧⲛ̅ⲥⲟⲟⲩⲛ ⲁⲛ ϫⲉ ϩⲁⲡⲥ̅ ⲉⲧⲣⲁϭⲱ ϩⲛ̅ ⲛⲁ ⲡⲁⲓ̈ⲱⲧ.</td>
      <td><span style="color:#b00e23">(49)</span> And he said to them;
      Wherefore seek ye for me? were ye not knowing that I must be in the
      things of my Father?'</td>
      <td><span style="color:#b00e23">(49)</span> καὶ εἶπεν πρὸς αὐτούς· Τί ὅτι
      ἐζητεῖτέ με; οὐκ ᾔδειτε ὅτι ἐν τοῖς τοῦ πατρός μου δεῖ εἶναί με;</td>
    </tr>

    <tr>
      <td><span style="color:#b00e23">(ⲛ̅)</span> ⲛ̀ⲑⲱⲟⲩ ⲇⲉ ⲙ̀ⲡⲟⲩⲕⲁϯ ⲉ̀ⲡⲉϥⲥⲁϫⲓ
      ⲉⲧⲁϥϫⲟϥ ⲛⲱⲟⲩ</td>
      <td><span style="color:#b00e23">(ⲛ︦)</span> ⲛ̅ⲧⲟⲟⲩ ⲇⲉ ⲙ̅ⲡⲟⲩⲓ̈ⲙⲉ ⲉⲡϣⲁϫⲉ
      ⲉⲛⲧⲁϥϫⲟⲟϥ ⲛⲁⲩ.</td>
      <td><span style="color:#b00e23">(50)</span> And they understood not his
      word which he said to them.</td>
      <td><span style="color:#b00e23">(50)</span> καὶ αὐτοὶ οὐ συνῆκαν τὸ ῥῆμα
      ὃ ἐλάλησεν αὐτοῖς.</td>
    </tr>

    <tr>
      <td><span style="color:#b00e23">(ⲛ̅ⲁ̅)</span> ⲟⲩⲟϩ ⲁϥⲓ̀ ⲉ̀ϧⲣⲏⲓ ⲛⲉⲙⲱⲟⲩ
      ⲉ̀ⲛⲁⲍⲁⲣⲉⲑ ⲟⲩⲟϩ ⲛⲁϥϭⲛⲟ ⲛ̀ϫⲱϥ ⲛⲱⲟⲩ ⲡⲉ ⲧⲉϥⲙⲁⲩ ⲇⲉ ⲛⲁⲥⲁⲣⲉϩ ⲉ̀ⲛⲁⲓⲥⲁϫⲓ ⲧⲏⲣⲟⲩ ⲡⲉ
      ϧⲉⲛ ⲡⲉⲥϩⲏⲧ</td>
      <td><span style="color:#b00e23">(ⲛ︦ⲁ︦)</span> ⲁϥⲉⲓ ⲇⲉ ⲉⲡⲉⲥⲏⲧ ⲛⲙ̅ⲙⲁⲩ
      ⲉϩⲣⲁⲓ̈ ⲉⲛⲁⲍⲁⲣⲉⲧ ⲁⲩⲱ ⲛⲉϥⲥⲱⲧⲙ ⲛ̅ⲥⲱⲟⲩ. ⲧⲉϥⲙⲁⲁⲩ ⲇⲉ ⲛⲉⲥϩⲁⲣⲉϩ ⲉⲛⲉⲓ̈ϣⲁϫⲉ ⲧⲏⲣⲟⲩ
      ⲡⲉ ϩⲙ̅ ⲡⲉⲥϩⲏⲧ:</td>
      <td><span style="color:#b00e23">(51)</span> And he came down with them to
      Nazareth, and was (imperf.) subject to them: but his mother was keeping
      all these words in her heart.</td>
      <td><span style="color:#b00e23">(51)</span> καὶ κατέβη μετʼ αὐτῶν καὶ
      ἦλθεν εἰς Ναζαρέθ, καὶ ἦν ὑποτασσόμενος αὐτοῖς. καὶ ἡ μήτηρ αὐτοῦ
      διετήρει πάντα τὰ ῥήματα ταῦτα ἐν τῇ καρδίᾳ αὐτῆς.</td>
    </tr>

    <tr>
      <td><span style="color:#b00e23">(ⲛ̅ⲃ̅)</span> ⲟⲩⲟϩ ⲓⲏ̅ⲥ̅ ⲛⲁϥⲉⲣⲡⲣⲟⲕⲟⲡⲧⲓⲛ
      ⲡⲉ ϧⲉⲛ ϯⲙⲁⲓⲏ ⲛⲉⲙ ϯⲥⲟⲩⲫⲓⲁ ⲛⲉⲙ ⲡⲓϩⲙⲟⲧ ϧⲁⲧⲉⲛ ⲫϯ ⲛⲉⲙ ⲛⲓⲣⲱⲙⲓ</td>
      <td><span style="color:#b00e23">(ⲛ︦ⲃ︦)</span> ⲓⲥ ⲇⲉ ⲛⲉϥⲡⲣⲟⲕⲟⲡⲧⲉ ϩⲛ̅
      ⲧⲥⲟⲫⲓⲁ ⲛⲙ̅ ⲑⲏⲗⲓⲕⲓⲁ ⲛⲙ̅ ⲧⲉⲭⲁⲣⲓⲥ ⲛ̅ⲛⲁϩⲣⲛ̅ ⲡⲛⲟⲩⲧⲉ ⲛⲙ̅ ⲣ̅ⲣⲱⲙⲉ:</td>
      <td><span style="color:#b00e23">(52)</span> And Jesus was advancing in
      [the] stature and [the] wisdom, and [the] grace with God and the
      men.</td>
      <td><span style="color:#b00e23">(52)</span> Καὶ Ἰησοῦς προέκοπτεν σοφίᾳ
      καὶ ἡλικίᾳ καὶ χάριτι παρὰ θεῷ καὶ ἀνθρώποις.</td>
    </tr>
  </table>
</body>
</html>
