<!DOCTYPE html>
<html>
<head>
  <title>Proverbs</title>
  <meta charset="utf-8">
  <meta name="viewport" content="width=device-width, initial-scale=1">
  <link href="/style.css" rel="stylesheet" type="text/css">
  <link href="/img/icon/icon-circle.png" rel="icon" type="image/x-icon">
  <script async src=
  "https://www.googletagmanager.com/gtag/js?id=G-VCVZFDFZR3"></script>
  <script>
    window.dataLayer = window.dataLayer || [];
    function gtag(){dataLayer.push(arguments);}
    gtag("js", new Date());
    gtag("config", "G-VCVZFDFZR3");
  </script>
  <link href="./" rel="search">
  <link href="proverbs_9.html" rel="next">
  <link href="proverbs_7.html" rel="prev">
  <script>
  const BIBLE = true;
  </script>
  <script src="main.js" type="module"></script>
</head>
<body>
  <h4 id="proverbs_8">Proverbs 8</h4>

  <table>
    <tr>
      <td><span style="color:#b00e23">(ⲁ̅)</span> ⲛ̀ⲑⲟⲕ ⲉⲕⲉ̀ϩⲓⲱⲓϣ ⲛ̀ϯⲥⲟⲫⲓⲁ ϩⲓⲛⲁ
      ⲛ̀ⲧⲉ ⲟⲩⲙⲉⲧⲥⲁⲃⲉ ⲥⲱⲧⲉⲙ ⲛ̀ⲥⲱⲕ</td>
      <td><span style="color:#b00e23">(ⲁ︦)</span> ⲛ̅ⲧⲟⲕ ⲇⲉ ⲧⲁϣⲉⲟⲉⲓϣ ⲛ̅ⲧⲥⲟⲫⲓⲁ ϫⲉ
      ⲉⲣⲉⲧⲙⲛ̅ⲧⲣⲙⲛ̅ϩⲏⲧ ⲥⲱⲧⲙ̅ ⲛⲁⲕ.</td>
      <td><span style="color:#b00e23">(1)</span> Thou shalt proclaim wisdom,
      that understanding may be obedient to thee.</td>
      <td><span style="color:#b00e23">(1)</span> Σὺ τὴν σοφίαν κηρύξεις, ἵνα
      φρόνησίς σοι ὑπακούσῃ·</td>
      <td><span style="color:#b00e23">(ⲁ︦)</span> ⲛ̅ⲧⲁⲕ ⲧⲁϣⲉⲁⲉⲓϣ ⲛ̅ⲧⲥⲟⲫⲓⲁ ϫⲁ
      ⲧⲙⲛ̅ⲧⲣⲙ̅ⲛ̅ϩⲏⲧ ⲛⲁⲥⲱⲧⲙⲉ ⲛⲉⲕ</td>
    </tr>

    <tr>
      <td><span style="color:#b00e23">(ⲃ̅)</span> ⲁⲥϩⲓϫⲉⲛ ⲛⲓⲗⲁⲕϩ ⲅⲁⲣ ⲉⲩϭⲟⲥⲓ
      ⲁⲥⲟϩⲓ ⲉ̀ⲣⲁⲧⲥ ϧⲉⲛ ⲑⲙⲏϯ ⲛ̀ⲛⲓⲙⲱⲓⲧ</td>
      <td><span style="color:#b00e23">(ⲃ︦)</span> ⲉⲥϩⲓϫⲛ̅ ⲛ̅ⲕⲟⲟϩ ⲅⲁⲣ ⲉⲧϫⲟⲥⲉ
      ⲥⲁϩⲉ ⲇⲉ ⲉⲣⲁⲧⲥ̅ ϩⲛ̅ ⲧⲙⲏⲧⲉ ⲛ̅ⲛⲉϩⲓⲟⲟⲩⲉ.</td>
      <td><span style="color:#b00e23">(2)</span> For she is on lofty eminences,
      and stands in the midst of the ways.</td>
      <td><span style="color:#b00e23">(2)</span> ἐπὶ γὰρ τῶν ὑψηλῶν ἄκρων
      ἐστίν, ἀνὰ µέσον δὲ τῶν τρίβων ἕστηκεν·</td>
      <td><span style="color:#b00e23">(ⲃ︦)</span> ⲁⲥϩⲓϫⲛ̅ ⲛ̅ⲕⲟⲟϩ ⲅⲁⲣ ⲉⲧϫⲁⲥⲉ
      ⲥⲁϩⲉ ⲇⲉ ⲁⲣⲉⲧⲥ̅ ⲛ̅ⲧⲙⲏⲧⲉ ⲛ̅ⲛⲉⲥⳉⲱⲟⲩ</td>
    </tr>

    <tr>
      <td><span style="color:#b00e23">(ⲅ̅)</span> ⲥⲙⲏⲛ ⲅⲁⲣ ϧⲁⲧⲉⲛ ⲛⲓⲡⲩⲗⲏ ⲛ̀ⲧⲉ
      ⲛⲓϫⲱⲣⲓ ⲥⲉϩⲱⲥ ⲉ̀ⲣⲟⲥ ϩⲓ ⲛⲓⲙⲱⲓⲧ ⲉ̀ϧⲟⲩⲛ</td>
      <td><span style="color:#b00e23">(ⲅ︦)</span> ⲥϭⲟⲣϭ̅ ϩⲁⲧⲛ̅ ⲙ̅ⲡⲩⲗⲏ ⲛ̅ⲛ̅ϫⲱⲱⲣⲉ
      ⲁⲩⲱ ⲥⲉⲥⲙⲟⲩ ⲉⲣⲟⲥ ϩⲛ̅ ⲙⲁⲛ̅ⲃⲱⲕ ⲉϩⲟⲩⲛ.</td>
      <td><span style="color:#b00e23">(3)</span> For she sits by the gates of
      princes, and sings in the entrances, saying,</td>
      <td><span style="color:#b00e23">(3)</span> παρὰ γὰρ πύλαις δυναστῶν
      παρεδρεύει, ἐν δὲ εἰσόδοις ὑµνεῖται</td>
      <td><span style="color:#b00e23">(ⲅ︦)</span> ⲥϭⲁⲣϭ ⳉⲁⲧⲉ ⲙ̅ⲡⲩⲗⲏ ⲛ̅ⲛ̅ϫⲱⲱⲣⲉ
      ⲁⲟⲩ ⲥⲉⲥⲙⲟⲩ ⲁⲣⲁⲥ ⳉⲛ̅ ⲙ̅ⲙⲁⲛ̅ⲃⲱⲕ ⲁⳉⲟⲩⲛ</td>
    </tr>

    <tr>
      <td><span style="color:#b00e23">(ⲇ̅)</span> ⲛ̀ⲑⲱⲧⲉⲛ ⲱ ⲛⲓⲣⲱⲙⲓ ϯϯϩⲟ ⲉ̀ⲣⲱⲧⲉⲛ
      ⲟⲩⲟϩ ϯϯ ⲛ̀ⲧⲁⲥⲙⲏ ⲛ̀ⲛⲓϣⲏⲣⲓ ⲛ̀ⲧⲉ ⲛⲓⲣⲱⲙⲓ</td>
      <td><span style="color:#b00e23">(ⲇ︦)</span> ϫⲉ ϯⲡⲁⲣⲁⲕⲁⲗⲓ ⲙ̅ⲙⲱⲧⲛ̅ ⲱ ⲛ̅ⲣⲱⲙⲉ
      ⲁⲩⲱ ϯϫⲱ ⲛⲏⲧⲛ̅ ⲛ̅ⲧⲁⲥⲃⲱ ⲛ̅ϣⲏⲣⲉ ⲛ̅ⲛ̅ⲣⲱⲙⲉ.</td>
      <td><span style="color:#b00e23">(4)</span> You, O men, I exhort; and
      utter my voice to the sons of men.</td>
      <td><span style="color:#b00e23">(4)</span> Ὑµᾶς, ὦ ἄνθρωποι, παρακαλῶ καὶ
      προί̈εµαι ἐµὴν φωνὴν υἱοῖς ἀνθρώπων·</td>
      <td><span style="color:#b00e23">(ⲇ︦)</span> ϫⲉ ϯⲣ̅ⲡⲁⲣⲁⲕⲁⲗⲉⲓ ⲙ̅ⲙⲱⲧⲛⲉ ⲱ
      ⲛ̅ⲣⲱⲙⲉ ⲁⲟⲩ ϯϫⲟⲩ ⲛⲏⲧⲛⲉ ⲛ̅ⲧⲁⲥⲃⲟⲩ ⲛ̅ϣⲏⲣⲉ ⲛ̅ⲛ̅ⲣⲱⲙⲉ</td>
    </tr>

    <tr>
      <td><span style="color:#b00e23">(ⲉ̅)</span> ⲕⲁϯ ⲉ̀ⲟⲩⲙⲉⲧⲥⲁⲃⲉ ⲛⲓⲁⲧⲡⲉⲧϩⲱⲟⲩ
      ⲟⲩⲟϩ ⲛⲓⲁⲧⲥⲃⲱ ⲙⲁ ⲡⲉⲧⲉⲛϩⲏⲧ</td>
      <td><span style="color:#b00e23">(ⲉ︦)</span> ⲛ̅ⲃⲁⲗϩⲏⲧ ⲛⲟⲓ̈ ⲛ̅ⲟⲩⲙⲛ̅ⲧⲥⲁⲃⲉ
      ⲛ̅ⲁⲑⲏⲧ ϯ ⲡⲉⲧⲛ̅ϩⲏⲧ.</td>
      <td><span style="color:#b00e23">(5)</span> O ye simple, understand
      subtlety, and ye that are untaught, imbibe knowledge.</td>
      <td><span style="color:#b00e23">(5)</span> νοήσατε, ἄκακοι, πανουργίαν,
      οἱ δὲ ἀπαίδευτοι, ἔνθεσθε καρδίαν.</td>
      <td><span style="color:#b00e23">(ⲉ︦)</span> ⲛⲃⲁⲗϩⲏⲧ ⲣ̅ⲛⲟⲓ̈ⲉ ⲛ̅ⲟⲩⲙⲛ̅ⲧⲥⲁⲃⲉ
      ⲛ̅ⲁⲑⲏⲧ ϯ ⲡⲉⲧⲛ̅ϩⲏⲧ</td>
    </tr>

    <tr>
      <td><span style="color:#b00e23">(ⲋ̅)</span> ⲥⲱⲧⲉⲙ ⲛ̀ⲥⲱⲓ ϩⲁⲛⲥⲁϫⲓ ⲅⲁⲣ
      ⲛ̀ⲥⲉⲙⲛⲟⲛ ⲉ̀ϯⲛⲁϫⲟⲧⲟⲩ ⲟⲩⲟϩ ϯⲛⲁⲓⲛⲓ ⲛ̀ϩⲁⲛⲥⲁϫⲓ ⲉⲩⲥⲟⲩⲧⲱⲛ ⲉ̀ⲃⲟⲗ ϧⲉⲛ
      ⲛⲁⲥⲫⲟⲧⲟⲩ</td>
      <td><span style="color:#b00e23">(ⲋ︦)</span> ⲥⲱⲧⲙ̅ ⲉⲣⲟⲓ̈ ϫⲉ ⲉⲓ̈ⲛⲁϫⲱ ⲅⲁⲣ
      ⲛ̅ϩⲉⲛⲥⲃⲱ ⲁⲩⲱ ⲉⲓ̈ⲛⲁⲟⲩⲱⲛ ⲛ̅ⲛⲉⲧⲥⲟⲩⲧⲱⲛ ⲉⲃⲟⲗ ϩⲛ̅ ⲛⲁⲥⲡⲟⲧⲟⲩ.</td>
      <td><span style="color:#b00e23">(6)</span> Hearken to me; for I will
      speak solemn truths; and will produce right sayings from my lips.</td>
      <td><span style="color:#b00e23">(6)</span> εἰσακούσατέ µου, σεµνὰ γὰρ ἐρῶ
      καὶ ἀνοίσω ἀπὸ χειλέων ὀρθά·</td>
      <td><span style="color:#b00e23">(ⲋ︦)</span> ⲥⲱⲧⲙⲉ ⲁⲣⲁⲉⲓ ϫⲁⲉⲓⲛⲁϫⲟⲩ ⲅⲁⲣ
      ⲛ̅ϩⲉⲛⲥⲃⲟⲩ ⲁⲟⲩ ⲁⲉⲓⲛⲁⲉⲩⲉⲛ ⲛ̅ⲛⲉⲧⲥⲟⲩⲧⲁⲛⲧ ⲁⲃⲁⲗ ⳉⲛ̅ ⲛⲁⲥⲡⲁⲧⲟⲩ</td>
    </tr>

    <tr>
      <td><span style="color:#b00e23">(ⲍ̅)</span> ϫⲉ ⲁⲣⲉ ⲧⲁϣⲃⲱⲃⲓ ⲛⲁⲉⲣⲙⲉⲗⲉⲧⲁⲛ
      ⲛ̀ϩⲁⲛⲙⲉⲑⲙⲏⲓ ⲥⲉⲥⲟϥ ⲇⲉ ⲙ̀ⲡⲁⲙ̀ⲑⲟ ⲛ̀ϫⲉ ⲛⲓⲥⲁϫⲓ ⲙ̀ⲙⲉⲑⲛⲟⲩϫ</td>
      <td><span style="color:#b00e23">(ⲍ︦)</span> ⲉⲣⲉ ⲣⲱⲓ̈ ⲅⲁⲣ ⲙⲉⲗⲉⲧⲁ
      ⲛ̅ⲟⲩⲡⲓⲥⲧⲓⲥ ⲛⲉⲥⲡⲟⲧⲟⲩ ⲇⲉ ⲛ̅ϭⲟⲗ ϫⲁϩⲙ̅ ⲙ̅ⲡⲙ̅ⲧⲟ ⲉⲃⲟⲗ.</td>
      <td><span style="color:#b00e23">(7)</span> For my throat shall meditate
      truth; and false lips are an abomination before me.</td>
      <td><span style="color:#b00e23">(7)</span> ὅτι ἀλήθειαν µελετήσει ὁ
      φάρυγξ µου, ἐβδελυγµένα δὲ ἐναντίον ἐµοῦ χείλη ψευδῆ.</td>
      <td><span style="color:#b00e23">(ⲍ︦)</span> ⲁ ⲣⲱⲉⲓ ⲅⲁⲣ ⲣ̅ⲙⲉⲗⲉⲧⲁ
      ⲛ̅ⲟⲩⲡⲓⲥⲧⲓⲥ ⲛ̅ⲥⲡⲁⲧⲟⲩ ⲇⲉ ⲛ̅ϭⲁⲗ ϫⲁⳉⲙⲉ ⲙ̅ⲡⲁⲙ̅ⲧⲟ ⲁⲃⲁⲗ</td>
    </tr>

    <tr>
      <td><span style="color:#b00e23">(ⲏ̅)</span> ⲛⲓⲥⲁϫⲓ ⲧⲏⲣⲟⲩ ⲛ̀ⲧⲉ ⲣⲱⲓ ⲁⲩϣⲱⲡ
      ϧⲉⲛ ⲟⲩⲙⲉⲑⲙⲏⲓ ⲙ̀ⲙⲟⲛ ϩⲗⲓ ⲛ̀ϧⲏⲧⲟⲩ ⲉϥϧⲟⲥⲓ ⲛ̀ϫⲉⲙϥ ⲟⲩⲇⲉ ⲉ̀ⲟⲩⲟⲛ ⲕⲟⲧⲥ ⲛ̀ϧⲏⲧϥ</td>
      <td><span style="color:#b00e23">(ⲏ︦)</span> ⲉⲣⲉ ⲛ̅ϣⲁϫⲉ ⲧⲏⲣⲟⲩ ⲛ̅ⲣⲱⲓ̈ ϩⲛ̅
      ⲟⲩⲇⲓⲕⲁⲓⲟⲥⲩⲛⲏ ⲙⲛ̅ ⲗⲁⲁⲩ ⲛ̅ϩⲏⲧⲟⲩ ⲉϥϭⲟⲟⲙⲉ ⲟⲩⲇⲉ ⲉϥϫⲏⲩ ⲛ̅ⲕⲟⲧⲥ̅.</td>
      <td><span style="color:#b00e23">(8)</span> All the words of my mouth are
      in righteousness; there is nothing in them wrong or perverse.</td>
      <td><span style="color:#b00e23">(8)</span> µετὰ δικαιοσύνης πάντα τὰ
      ῥήµατα τοῦ στόµατός µου, οὐδὲν ἐν αὐτοῖς σκολιὸν οὐδὲ στραγγαλῶδες·</td>
      <td><span style="color:#b00e23">(ⲏ︦)</span> ⲁ ⲛ̅ϣⲉϫⲉ ⲧⲏⲣⲟⲩ ⲛ̅ⲣⲱⲉⲓ ⳉⲛ̅
      ⲟⲩⲇⲓⲕⲁⲓⲟⲥⲩⲛⲏ ⲙⲛ̅ ⲗⲁⲩⲉ ⲛ̅ⳉⲏⲧⲟⲩ ⲉϥϭⲁⲩϭ ⲟⲩⲇⲉ ⲉϥϫⲏⲟⲩ ⲛ̅ⲕⲁⲧⲥ̅</td>
    </tr>

    <tr>
      <td><span style="color:#b00e23">(ⲑ̅)</span> ⲥⲉϫⲏ ⲧⲏⲣⲟⲩ ⲙ̀ⲡⲉⲙ̀ⲑⲟ ⲛ̀ⲛⲏ
      ⲉⲧⲕⲁϯ ⲟⲩⲟϩ ⲥⲉⲥⲟⲩⲧⲱⲛ ⲙ̀ⲡⲉⲙ̀ⲑⲟ ⲛ̀ⲛⲏ ⲉⲧϫⲓⲙⲓ ⲛ̀ϯⲅⲛⲱⲥⲓⲥ</td>
      <td><span style="color:#b00e23">(ⲑ︦)</span> ⲥⲉⲙ̅ⲡⲉⲙ̅ⲧⲟ ⲉⲃⲟⲗ ⲧⲏⲣⲟⲩ
      ⲛ̅ⲛⲉⲧⲛ̅ⲟⲓ ⲥⲉⲥⲟⲩⲧⲱⲛ ⲇⲉ ⲛ̅ⲛⲉⲧⲟⲩⲱϣ ⲉϫⲓ ⲛ̅ⲟⲩⲁⲓⲥⲑⲏⲥⲓⲥ.</td>
      <td><span style="color:#b00e23">(9)</span> They are all evident to those
      that understand, and right to those that find knowledge.</td>
      <td><span style="color:#b00e23">(9)</span> πάντα ἐνώπια τοῖς συνιοῦσιν
      καὶ ὀρθὰ τοῖς εὑρίσκουσι γνῶσιν.</td>
      <td><span style="color:#b00e23">(ⲑ︦)</span> ⲥⲉⲙ̅ⲡⲙ̅ⲧⲟ ⲁⲃⲁⲗ ⲧⲏⲣⲟⲩ
      ⲛ̅ⲛⲉⲧⲣ̅ⲛⲟⲓ̈ⲉ ⲥⲉⲥⲟⲩⲧⲁⲛⲧ ⲇⲉ ⲛ̅ⲛⲉⲧⲟⲩⲱⳉⲉ ⲁϫⲓ ⲛ̅ⲟⲩⲁⲓⲥⲑⲏⲥⲓⲥ</td>
    </tr>

    <tr>
      <td><span style="color:#b00e23">(ⲓ̅)</span> ϭⲓ ⲛ̀ⲟⲩⲥⲃⲱ ⲟⲩⲟϩ ⲛ̀ⲟⲩϩⲁⲧ ⲁⲛ
      ⲛⲉⲙ ⲟⲩⲅⲛⲱⲥⲓⲥ ⲉ̀ϩⲟⲧⲉ ⲟⲩⲛⲟⲩⲃ ⲉ̀ⲁⲩⲉⲣⲇⲟⲕⲓⲙⲁⲍⲓⲛ ⲙ̀ⲙⲟϥ ϯⲉⲥⲑⲉⲥⲓⲥ ⲇⲉ ⲥⲟⲧⲡⲥ ⲛⲱⲧⲉⲛ
      ⲉ̀ϩⲟⲧⲉ ⲟⲩⲛⲟⲩⲃ ⲉϥⲧⲟⲩⲃⲏⲟⲩⲧ</td>
      <td><span style="color:#b00e23">(ⲓ︦)</span> ϯϩⲏⲩ ⲛ̅ⲟⲩⲥⲃⲱ ⲛ̅ⲟⲩϩⲁⲧ ⲁⲛ ⲁⲩⲱ
      ⲟⲩⲥⲟⲟⲩⲛ̅ ⲉϩⲟⲩⲉ ⲟⲩⲛⲟⲩⲃ ⲉϥⲥⲟⲧⲡ̅ ⲥⲉⲧⲡ̅ ⲧⲙⲛ̅ⲧⲣⲙ̅ⲛ̅ϩⲏⲧ ⲇⲉ ⲉϩⲟⲩⲉ ⲡⲛⲟⲩⲃ
      ⲉⲧⲧⲃ̅ⲃⲏⲩ.</td>
      <td><span style="color:#b00e23">(10)</span> Receive instruction, and not
      silver; and knowledge rather than tried gold.</td>
      <td><span style="color:#b00e23">(10)</span> λάβετε παιδείαν καὶ µὴ
      ἀργύριον καὶ γνῶσιν ὑπὲρ χρυσίον δεδοκιµασµένον, ἀνθαιρεῖσθε δὲ αἴσθησιν
      χρυσίου καθαροῦ·</td>
      <td><span style="color:#b00e23">(ⲓ︦)</span> ϯϩⲏⲟⲩ ⲛ̅ⲟⲩⲥⲃⲟⲩ ⲟⲩϩⲉⲧ ⲉⲛ ⲁⲟⲩ
      ⲟⲩⲥⲁⲩⲛⲉ ⲛ̅ϩⲟⲩⲟ ⲁⲩⲛⲟⲩⲃ ⲉϥⲥⲁⲧⲡ̅ ⲥⲱⲧⲡ ⲧⲙⲛ̅ⲧⲣⲙ̅ⲛ̅ϩⲏⲧ ⲇⲉ ⲛ̅ϩⲟⲩⲟ ⲁⲡⲛⲟⲩⲃ
      ⲉⲧⲧⲃ̅ⲃⲟⲩⲁⲉⲓⲧ</td>
    </tr>

    <tr>
      <td><span style="color:#b00e23">(ⲓ̅ⲁ̅)</span> ⲥⲥⲟⲧⲡ ⲅⲁⲣ ⲛ̀ϫⲉ ϯⲥⲟⲫⲓⲁ
      ⲉ̀ϩⲟⲧⲉ ϩⲁⲛⲱⲛⲓ ⲉ̀ⲛⲁϣⲉⲥⲟⲩⲉⲛⲟⲩ ϩⲱⲃ ⲛⲓⲃⲉⲛ ⲉⲧⲧⲁⲓⲏⲟⲩⲧ ⲥⲉⲙⲡϣⲁ ⲙ̀ⲙⲟⲥ ⲁⲛ</td>
      <td><span style="color:#b00e23">(ⲓ︦ⲁ︦)</span> ⲧⲥⲟⲫⲓⲁ ⲅⲁⲣ ⲥⲟⲧⲡ̅ ⲉϩⲟⲩⲉ
      ⲛⲉⲛⲉⲙⲙⲉ ⲛⲉⲧⲧⲁⲓ̈ⲏⲩ ⲇⲉ ⲧⲏⲣⲟⲩ ⲙ̅ⲡϣⲁ ⲙ̅ⲙⲟⲥ ⲁⲛ.</td>
      <td><span style="color:#b00e23">(11)</span> For wisdom is better than
      precious stones; and no valuable substance is of equal worth with
      it.</td>
      <td><span style="color:#b00e23">(11)</span> κρείσσων γὰρ σοφία λίθων
      πολυτελῶν, πᾶν δὲ τίµιον οὐκ ἄξιον αὐτῆς ἐστιν.</td>
      <td><span style="color:#b00e23">(ⲓ︦ⲁ︦)</span> ⲧⲥⲟⲫⲓⲁ ⲅⲁⲣ ⲥⲁⲧⲡ̅ ⲛ̅ϩⲟⲩⲟ
      ⲁϩⲉⲛⲱⲛⲉ ⲙ̅ⲙⲓⲉ ⲛⲉⲧⲧⲁⲓ̈ⲁⲉⲓⲧ ⲇⲉ ⲧⲏⲣⲟⲩ ⲙ̅ⲡϣⲁ ⲙ̅ⲙⲁⲥ ⲉⲛ</td>
    </tr>

    <tr>
      <td><span style="color:#b00e23">(ⲓ̅ⲃ̅)</span> ⲁ̀ⲛⲟⲕ ϯⲥⲟⲫⲓⲁ ⲁⲓⲟⲩⲱⲛϩ ϧⲉⲛ
      ⲟⲩⲥⲟϭⲛⲓ ⲟⲩⲅⲛⲱⲥⲓⲥ ⲇⲉ ⲛⲉⲙ ⲟⲩⲕⲁϯ ⲁ̀ⲛⲟⲕ ⲁⲓⲕⲱϯ ⲛ̀ⲥⲱⲟⲩ</td>
      <td><span style="color:#b00e23">(ⲓ︦ⲃ︦)</span> ⲁⲛⲟⲕ ⲧⲥⲟⲫⲓⲁ ⲁⲓ̈ⲥⲱⲛⲧ̅
      ⲙ̅ⲡϣⲟϫⲛⲉ ⲁⲛⲟⲕ ⲁⲓⲕⲱ ⲛⲁⲓ̈ ⲛ̅ⲧⲁⲓⲥⲑⲏⲥⲓⲥ ⲙⲛ̅ ⲡⲙⲉⲉⲩⲉ.</td>
      <td><span style="color:#b00e23">(12)</span> I wisdom have dwelt with
      counsel and knowledge, and I have called upon understanding.</td>
      <td><span style="color:#b00e23">(12)</span> ἐγὼ ἡ σοφία κατεσκήνωσα
      βουλήν, καὶ γνῶσιν καὶ ἔννοιαν ἐγὼ ἐπεκαλεσάµην.</td>
      <td><span style="color:#b00e23">(ⲓ︦ⲃ︦)</span> ⲁⲛⲁⲕ ⲧⲥⲟⲫⲓⲁ ⲁⲉⲓⲥⲱⲛⲧ
      ⲙ̅ⲡϣⲁϫⲛⲉ ⲁⲛⲁⲕ ⲁⲉⲓⲧⳉⲡⲟ ⲛⲉⲓ̈ ⲛ̅ⲧⲁⲓⲥⲑⲏⲥⲓⲥ ⲙⲛ̅ ⲡⲙⲉⲩⲉ</td>
    </tr>

    <tr>
      <td><span style="color:#b00e23">(ⲓ̅ⲅ̅)</span> ϯϩⲟϯ ⲛ̀ⲧⲉ ⲡϭ̅ⲥ̅ ⲙⲟⲥϯ
      ⲙ̀ⲡⲓϭⲓⲛ̀ϫⲟⲛⲥ ⲛⲉⲙ ⲡϣⲱϣ ⲛⲉⲙ ϯⲙⲉⲧϭⲁⲥⲓϩⲏⲧ ⲛⲉⲙ ⲛⲓⲙⲱⲓⲧ ⲛ̀ⲧⲉ ⲛⲓⲡⲟⲛⲏⲣⲟⲥ ⲁ̀ⲛⲟⲕ
      ⲁⲓⲙⲉⲥⲧⲉ ϩⲁⲛⲙⲱⲓⲧ ⲉⲩⲫⲟⲛϩ ⲛ̀ⲧⲉ ϩⲁⲛⲡⲉⲧϩⲱⲟⲩ</td>
      <td><span style="color:#b00e23">(ⲓ︦ⲅ︦)</span> ⲧⲙⲛ̅ⲧⲙⲁⲓⲛⲟⲩⲧⲉ ⲙⲟⲥⲧⲉ
      ⲛ̅ⲧⲕⲁⲕⲓⲁ ⲁⲩⲱ ⲥⲙⲟⲥⲧⲉ ⲛ̅ⲟⲩⲥⲱϣ ⲙⲛ̅ ⲟⲩⲙⲛ̅ⲧϫⲁⲥⲓϩⲏⲧ ⲙⲛ̅ ϩⲉⲛϩⲓⲟⲟⲩⲉ ⲉⲩϩⲟⲟⲩ ⲙⲛ̅
      ⲟⲩⲧⲁⲡⲣⲟ ⲛ̅ϭⲟⲗ.</td>
      <td><span style="color:#b00e23">(13)</span> The fear of the Lord hates
      unrighteousness, and insolence, and pride, and the ways of wicked men;
      and I hate the perverse ways of bad men.</td>
      <td><span style="color:#b00e23">(13)</span> φόβος κυρίου µισεῖ ἀδικίαν,
      ὕβριν τε καὶ ὑπερηφανίαν καὶ ὁδοὺς πονηρῶν· µεµίσηκα δὲ ἐγὼ διεστραµµένας
      ὁδοὺς κακῶν.</td>
      <td><span style="color:#b00e23">(ⲓ︦ⲅ︦)</span> ⲧⲙⲛ̅ⲧⲙⲁⲉⲓ ⲛⲟⲩⲛⲧⲉ ⲙⲁⲥⲧⲉ
      ⲛ̅ⲧⲕⲁⲕⲓⲁ ⲁⲟⲩ ⲥⲙⲁⲥⲧⲉ ⲛ̅ⲟⲩϣⲱⲥ ⲙⲛ̅ ⲟⲩⲙⲛ̅ⲧϫⲁⲥⲓ ϩⲏⲧ ⲙⲛ̅ ϩⲉⲛⳉⲱⲟⲩ ⲉⲩϩⲁⲩ ⲁⲟⲩ
      ⲟⲩⲧⲁⲡⲣⲟ ⲛ̅ϭⲁⲗ</td>
    </tr>

    <tr>
      <td><span style="color:#b00e23">(ⲓ̅ⲇ̅)</span> ⲫⲱⲓ ⲡⲉ ⲡⲓⲥⲟϭⲛⲓ ⲛⲉⲙ ⲡⲓⲧⲁϫⲣⲟ
      ⲑⲱⲓ ⲧⲉ ϯⲙⲉⲧⲥⲁⲃⲉ ⲑⲱⲓ ⲧⲉ ϯϫⲟⲙ</td>
      <td><span style="color:#b00e23">(ⲓ︦ⲇ︦)</span> ⲡⲱⲓ̈ ⲡⲉ ⲡϣⲟϫⲛⲉ ⲙⲛ̅ ⲡⲱⲣϫ
      ⲧⲱⲓ̈ ⲧⲉ ⲧⲙⲛ̅ⲧⲣⲙ̅ⲛ̅ϩⲏⲧ ⲧⲱⲓ̈ ⲧⲉ ⲧϭⲟⲙ.</td>
      <td><span style="color:#b00e23">(14)</span> Counsel and safety are mine;
      prudence is mine, and strength is mine.</td>
      <td><span style="color:#b00e23">(14)</span> ἐµὴ βουλὴ καὶ ἀσφάλεια, ἐµὴ
      φρόνησις, ἐµὴ δὲ ἰσχύς·</td>
      <td><span style="color:#b00e23">(ⲓ︦ⲇ︦)</span> ⲡⲱⲓ̈ ⲡⲉ ⲡϣⲁϫⲛⲉ ⲙⲛ̅​ ⲡⲱⲣϫ
      ⲧⲱⲓ̈ ⲧⲉ ⲧⲙⲛ̅ⲧⲣⲙ̅ⲛ̅ϩⲏⲧ ⲧⲱⲓ̈ ⲧⲉ ⲧϭⲁⲙ</td>
    </tr>

    <tr>
      <td><span style="color:#b00e23">(ⲓ̅ⲉ̅)</span> ⲉ̀ⲃⲟⲗ ϩⲓⲧⲟⲧ ⲉⲣⲉ ⲛⲓⲣⲱⲟⲩ ⲟⲓ
      ⲛ̀ⲟⲩⲣⲟ ⲟⲩⲟϩ ⲉ̀ⲡⲉⲛⲓϫⲱⲣⲓ ⲥϧⲁⲓ ⲛ̀ϯⲙⲉⲑⲙⲏⲓ</td>
      <td><span style="color:#b00e23">(ⲓ︦ⲉ︦)</span> ⲉⲣⲉ ⲛⲉⲣ̅ⲣⲱⲟⲩ ⲟ ⲛ̅ⲣ̅ⲣⲟ ⲉⲃⲟⲗ
      ϩⲓⲧⲟⲟⲧ ⲁⲩⲱ ⲉⲣⲉ ⲛ̅ϫⲱⲱⲣⲉ ⲁⲙⲁϩⲧⲉ ⲙ̅ⲡⲕⲁϩ ⲉⲃⲟⲗ ϩⲓⲧⲟⲟⲧ.</td>
      <td><span style="color:#b00e23">(15)</span> By me kings reign, and
      princes decree justice.</td>
      <td><span style="color:#b00e23">(15)</span> δι’ ἐµοῦ βασιλεῖς
      βασιλεύουσιν, καὶ οἱ δυνάσται γράφουσιν δικαιοσύνην·</td>
      <td><span style="color:#b00e23">(ⲓ︦ⲉ︦)</span> ⲁ ϩⲉⲛⲣ̅ⲣⲁⲉⲓ ⲉ ⲛ̅ⲣ̅ⲣⲟ ⲁⲃⲁⲗ
      ϩⲓⲧⲟⲟⲧ ⲁⲟⲩ ⲁ ⲛϫⲱⲣⲉ ⲉⲙⲁϩⲧⲉ ⲙ̅ⲡⲕⲁϩ</td>
    </tr>

    <tr>
      <td><span style="color:#b00e23">(ⲓ̅ⲋ̅)</span> ⲉ̀ⲃⲟⲗ ϩⲓⲧⲟⲧ ⲛⲓⲉ̀ϩⲣⲏⲓ ⲥⲉⲟⲓ
      ⲛ̀ⲛⲓϣϯ ⲟⲩⲟϩ ⲛⲓⲧⲩⲣⲁⲛⲛⲟⲥ ⲁⲩⲁⲙⲟⲛⲓ ⲙ̀ⲡⲓⲕⲁϩⲓ ⲉ̀ⲃⲟⲗ ϩⲓⲧⲟⲧ</td>
      <td><span style="color:#b00e23">(ⲓ︦ⲋ︦)</span> ⲉⲣⲉ ⲛ̅ⲛⲟϭ ⲁⲓⲁⲓ ⲉⲃⲟⲗ ϩⲓⲧⲟⲟⲧ
      ⲁⲩⲱ ⲉⲣⲉ ⲛ̅ⲧⲩⲣⲁⲛⲛⲟⲥ ⲁⲙⲁϩⲧⲉ ⲙ̅ⲡⲕⲁϩ ⲉⲃⲟⲗ ϩⲓⲧⲟⲟⲧ.</td>
      <td><span style="color:#b00e23">(16)</span> By me nobles become great,
      and monarchs by me rule over the earth.</td>
      <td><span style="color:#b00e23">(16)</span> δι’ ἐµοῦ µεγιστᾶνες
      µεγαλύνονται, καὶ τύραννοι δι’ ἐµοῦ κρατοῦσι γῆς.</td>
      <td><span style="color:#b00e23">(ⲓ︦ⲋ︦)</span> ⲁⲣⲉ ⲛ̅ⲛⲁϭ ⲁⲉⲓⲉⲩⲧⲉ ⲁⲃⲁⲗ
      ϩⲓⲧⲟⲟⲧ ⲁⲟⲩ ⲁⲣⲉ ⲛ̅ⲧⲩⲣⲁⲛⲛⲟⲥ ⲉⲙⲁϩⲧⲉ ⲙ̅ⲡⲕⲁϩ</td>
    </tr>

    <tr>
      <td><span style="color:#b00e23">(ⲓ̅ⲍ̅)</span> ⲁ̀ⲛⲟⲕ ϯⲉⲣⲁⲅⲁⲡⲁⲛ ⲛ̀ⲛⲏ ⲉⲧⲙⲉⲓ
      ⲙ̀ⲙⲟⲓ ⲛⲏ ⲉⲧⲕⲱϯ ⲛ̀ⲥⲱⲓ ⲉⲩⲉ̀ϫⲉⲙⲧ</td>
      <td><span style="color:#b00e23">(ⲓ︦ⲍ︦)</span> ⲁⲛⲟⲕ ⲉⲓⲙⲉ ⲛ̅ⲛⲉⲧⲙⲉ ⲙ̅ⲙⲟⲓ̈
      ⲛⲉⲧϣⲓⲛⲉ ⲇⲉ ⲛ̅ⲥⲱⲓ̈ ⲥⲉⲛⲁϭⲛⲧ.</td>
      <td><span style="color:#b00e23">(17)</span> I love those that love me;
      and they that seek me shall find me.</td>
      <td><span style="color:#b00e23">(17)</span> ἐγὼ τοὺς ἐµὲ φιλοῦντας ἀγαπῶ,
      οἱ δὲ ἐµὲ ζητοῦντες εὑρήσουσιν.</td>
      <td><span style="color:#b00e23">(ⲓ︦ⲍ︦)</span> ⲁⲛⲁⲕ ⲁⲉⲓⲙⲉⲓ̈ⲉ ⲛ̅ⲛⲉⲧⲙⲉⲓ̈ⲉ
      ⲙ̅ⲙⲁⲉⲓ ⲛⲉⲧϣⲓⲛⲉ ⲇⲉ ⲛ̅ⲥⲱⲉⲓ ⲥⲉⲛⲁϭⲛ̅ⲧ</td>
    </tr>

    <tr>
      <td><span style="color:#b00e23">(ⲓ̅ⲏ̅)</span> ⲟⲩⲙⲉⲧⲣⲁⲙⲁⲟ ⲛⲉⲙ ⲟⲩⲱⲟⲩ ⲥⲉϣⲟⲡ
      ⲛⲏⲓ ⲛⲉⲙ ⲟⲩϫⲫⲟ ⲛⲉⲙ ⲟⲩⲙⲏϣ ⲛⲉⲙ ⲟⲩⲇⲓⲕⲉⲟⲥⲩⲛⲏ</td>
      <td><span style="color:#b00e23">(ⲓ︦ⲏ︦)</span> ⲟⲩⲛⲧⲁⲓ̈ ⲧⲙⲛ̅ⲧⲣⲙ̅ⲙⲁⲟ ⲅⲁⲣ ⲙⲛ̅
      ⲡⲉⲟⲟⲩ ⲁⲩⲱ ⲟⲩϫⲡⲉ ϩⲁϩ ⲙⲛ̅ ⲟⲩⲇⲓⲕⲁⲓⲟⲥⲩⲛⲏ.</td>
      <td><span style="color:#b00e23">(18)</span> Wealth and glory belong to
      me; yea, abundant possessions and righteousness.</td>
      <td><span style="color:#b00e23">(18)</span> πλοῦτος καὶ δόξα ἐµοὶ ὑπάρχει
      καὶ κτῆσις πολλῶν καὶ δικαιοσύνη·</td>
      <td><span style="color:#b00e23">(ⲓ︦ⲏ︦)</span> ⲟⲩⲛ̅ⲧⲉⲓ̈ ⲧⲙⲛ̅ⲧⲣⲙ̅ⲙⲁⲟ ⲅⲁⲣ
      ⲙⲛ̅ ⲡⲉⲁⲩ ⲁⲟⲩ ⲟⲩⲧⳉⲡⲟ ϩⲁϩ ⲙⲛ̅ ⲧⲇⲓⲕⲁⲓⲟⲥⲩⲛⲏ</td>
    </tr>

    <tr>
      <td><span style="color:#b00e23">(ⲓ̅ⲑ̅)</span> ⲛⲁⲛⲉⲥ ⲉⲩϫⲫⲟ ⲛⲱⲧⲉⲛ ⲉ̀ϩⲟⲧⲉ
      ⲟⲩⲛⲟⲩⲃ ⲛⲉⲙ ⲟⲩⲱⲛⲓ ⲉϥⲧⲁⲓⲏⲟⲩⲧ ⲛⲓⲟⲩⲧⲁϩ ⲇⲉ ⲥⲉⲥⲟⲧⲡ ⲉ̀ϩⲟⲧⲉ ⲟⲩⲱⲛⲓ ⲉϥⲥⲟⲧⲡ</td>
      <td><span style="color:#b00e23">(ⲓ︦ⲑ︦)</span> ⲛⲁⲛⲟⲩ ϫⲡⲟⲓ ⲛⲏⲧⲛ̅ ⲉϩⲟⲩⲉ
      ⲡⲛⲟⲩⲃ ⲙⲛ̅ ⲡⲉⲛⲉⲙⲙⲉ ⲁⲩⲱ ⲛⲁⲛⲟⲩ ⲛⲁⲅⲉⲛⲏⲙⲁ ⲉϩⲟⲩⲉ ⲡϩⲁⲧ ⲉⲧⲥⲟⲧⲡ̅.</td>
      <td><span style="color:#b00e23">(19)</span> It is better to have my fruit
      than to have gold and precious stones; and my produce is better than
      choice silver.</td>
      <td><span style="color:#b00e23">(19)</span> βέλτιον ἐµὲ καρπίζεσθαι ὑπὲρ
      χρυσίον καὶ λίθον τίµιον, τὰ δὲ ἐµὰ γενήµατα κρείσσω ἀργυρίου
      ἐκλεκτοῦ.</td>
      <td><span style="color:#b00e23">(ⲓ︦ⲑ︦)</span> ⲛⲁⲛⲟⲩ ⲧⳉⲡⲁⲉⲓ ⲛⲏⲧⲛⲉ ⲛ̅ϩⲟⲩⲟ
      ⲁⲡⲛⲟⲩⲃ ⲙⲛ̅ ⲡⲱⲛⲉ ⲙ̅ⲙⲓⲉ ⲁⲟⲩ ⲛⲁⲛⲟⲩ ⲛⲁⲅⲉⲛⲏⲙⲁ ⲛ̅ϩⲟⲩⲟ ⲁⲡϩⲉⲧ ⲉⲧⲥⲁⲧⲡ̅</td>
    </tr>

    <tr>
      <td><span style="color:#b00e23">(ⲕ̅)</span> ⲁⲓⲙⲟϣⲓ ϧⲉⲛ ⲛⲓⲙⲱⲓⲧ ⲛ̀ⲧⲉ
      ϯⲇⲓⲕⲉⲟⲥⲩⲛⲏ ⲟⲩⲟϩ ⲁⲓⲉⲣⲁⲛⲁⲥⲧⲣⲉⲫⲉⲥⲑⲉ ϧⲉⲛ ⲑⲙⲏϯ ⲛ̀ⲛⲓⲙⲱⲓⲧ ⲛ̀ⲧⲉ ϯⲙⲉⲑⲙⲏⲓ</td>
      <td><span style="color:#b00e23">(ⲕ︦)</span> ⲉⲓ̈ⲙⲟⲟϣⲉ ϩⲛ̅ ϩⲉⲛϩⲓⲟⲟⲩⲉ
      ⲙ̅ⲙⲛ̅ⲧⲙⲉ ⲁⲩⲱ ⲉⲓ̈ⲃⲏⲕ ϩⲛ̅ ⲛⲉϩⲓⲟⲟⲩⲉ ⲛ̅ⲧⲙⲉ.</td>
      <td><span style="color:#b00e23">(20)</span> I walk in ways of
      righteousness, and am conversant with the paths of judgment;</td>
      <td><span style="color:#b00e23">(20)</span> ἐν ὁδοῖς δικαιοσύνης περιπατῶ
      καὶ ἀνὰ µέσον τρίβων δικαιώµατος ἀναστρέφοµαι,</td>
      <td><span style="color:#b00e23">(ⲕ︦)</span> ⲁⲉⲓⲙⲁϩⲉ ⳉⲛ̅ ⲛ̅ⳉⲱⲟⲩ ⲛ̅ⲧⲙⲛ̅ⲧⲙⲓⲉ
      ⲁⲟⲩ ⲁⲉⲓⲛⲁ ⳉⲛ̅ ⲛ̅ⳉⲱⲟⲩ ⲛ̅ⲧⲙⲓⲉ</td>
    </tr>

    <tr>
      <td><span style="color:#b00e23">(ⲕ̅ⲁ̅)</span> ϩⲓⲛⲁ ⲛ̀ⲧⲁⲫⲱⲣϣ
      ⲛ̀ⲛⲁϩⲏⲡⲁⲣⲭⲟⲛⲧⲁ ⲉ̀ϩⲣⲁⲩ ⲛ̀ⲛⲏ ⲉⲑⲙⲉⲓ ⲙ̀ⲙⲟⲓ ⲟⲩⲟϩ ⲛⲟⲩⲁϩⲱⲣ ⲛ̀ⲧⲁⲙⲁϩⲟⲩ ⲛ̀ⲁⲅⲁⲑⲟⲛ
      ⲉ̀ϣⲱⲡ ⲛ̀ⲧⲁⲥⲁϫⲓ ϧⲁⲧⲉⲛ ⲑⲏⲛⲟⲩ ⲛ̀ⲛⲏ ⲉⲧϣⲟⲡ ⲙ̀ⲙⲏⲛⲓ ⲉⲓⲉ̀ⲉⲣⲫⲙⲉⲩⲓ ⲉ̀ϭⲓⲏⲡⲓ ⲓⲥϫⲉⲛ
      ⲡⲉⲛⲉϩ</td>
      <td><span style="color:#b00e23">(ⲕ︦ⲁ︦)</span> ϫⲉⲕⲁⲥ ⲉⲓ̈ⲉⲡⲱϣ ⲉϫⲛ̅ ⲛⲉⲧⲙⲉ
      ⲙ̅ⲙⲟⲓ̈ ⲛ̅ⲟⲩⲙⲛ̅ⲧⲣⲙ̅ⲙⲁⲟ ⲁⲩⲱ ⲛ̅ⲧⲁⲙⲉϩ ⲛⲉⲩⲁϩⲱⲱⲣ ⲛ̅ⲁⲅⲁⲑⲟⲛ ⲉⲓ̈ϣⲁⲛϫⲱ ⲛⲏⲧⲛ̅
      ⲛ̅ⲛⲉⲧϣⲟⲟⲡ ⲙ̅ⲙⲏⲛⲉ ϯⲛⲁⲣⲡⲙⲉⲉⲩⲉ ⲙ̅ⲡϩⲁⲡ ϫⲓⲛ ⲉⲛⲉϩ.</td>
      <td><span style="color:#b00e23">(21)</span> that I may divide substance
      to them that love me, and may fill their treasures with good things.
      <span style="color:#b00e23">(21a)</span> If I declare to you the things
      that daily happen, I will remember also to recount the things of
      old.</td>
      <td><span style="color:#b00e23">(21)</span> ἵνα µερίσω τοῖς ἐµὲ ἀγαπῶσιν
      ὕπαρξιν καὶ τοὺς θησαυροὺς αὐτῶν ἐµπλήσω ἀγαθῶν. ἐὰν ἀναγγείλω ὑµῖν τὰ
      καθ’ ἡµέραν γινόµενα, µνηµονεύσω τὰ ἐξ αἰῶνος ἀριθµῆσαι.</td>
      <td><span style="color:#b00e23">(ⲕ︦ⲁ︦)</span> ϫⲉⲕⲁⲁⲥ ⲁⲉⲓⲛⲁⲡⲱϣⲉ ⲁϫⲛ̅
      ⲛⲉⲧⲙⲉⲓⲉ ⲙ̅ⲙⲁⲉⲓ ⲛ̅ⲟⲩⲙⲛ̅ⲧⲣⲙ̅ⲙⲁⲟ ⲁⲟⲩ ⲧⲁⲙⲁϩ ⲛⲟⲩⲉϩⲱⲣ ⲛ̅ⲁⲅⲁⲑⲟⲛ ⲁⲉⲓϣⲁϫⲟⲩ ⲛⲏⲧⲛⲉ
      ⲛ̅ⲛⲉⲧⳉⲟⲟⲡ ⲙ̅ⲙⲏⲛⲉ ϯⲛⲁⲣ̅ⲡⲙⲉⲩⲉ ⲙ̅ⲫⲉⲡ ϫⲛ̅ ⲁⲛⲏϩⲉ</td>
    </tr>

    <tr>
      <td><span style="color:#b00e23">(ⲕ̅ⲃ̅)</span> ⲡϭ̅ⲥ̅ ⲁϥⲥⲱⲧⲡ ⲙ̀ⲙⲟⲓ ⲛ̀ⲁⲣⲭⲏ
      ⲛ̀ⲛⲉϥϩⲃⲏⲟⲩⲓ ⲙ̀ⲡⲁⲧⲟⲩⲑⲁⲙⲓⲉ ϩⲗⲓ</td>
      <td><span style="color:#b00e23">(ⲕ︦ⲃ︦)</span> ⲁ ⲡⲛⲟⲩⲧⲉ ⲥⲟⲛⲧ̅ ϩⲛ̅ ⲧⲁⲣⲭⲏ
      ⲛ̅ⲛⲉϥϩⲓⲟⲟⲩⲉ ⲉⲛⲉϥϩⲃⲏⲩⲉ ⲉⲙⲡⲁⲧϥ̅ⲧⲁⲙⲓⲉ ⲗⲁⲁⲩ</td>
      <td><span style="color:#b00e23">(22)</span> The Lord made me the
      beginning of his ways for his works.</td>
      <td><span style="color:#b00e23">(22)</span> κύριος ἔκτισέν µε ἀρχὴν ὁδῶν
      αὐτοῦ εἰς ἔργα αὐτοῦ,</td>
      <td><span style="color:#b00e23">(ⲕ︦ⲃ︦)</span> ⲁ ⲡⲛⲟⲩⲛⲧⲉ ⲥⲁⲛⲧ ⲛ̅ⲧⲁⲣⲭⲏ
      ⲛ̅ⲛⲉϥⳉⲱⲟⲩ ⲁⲛⲉϥϩⲃⲏⲟⲩⲉ ⲉⲙⲡⲁⲧϥ̅ⲧⲁⲛⲟ ⲗⲁⲩⲉ</td>
    </tr>

    <tr>
      <td><span style="color:#b00e23">(ⲕ̅ⲅ̅)</span> ϧⲁϫⲱϥ ⲙ̀ⲡⲉⲛⲉϩ ⲁϥϩⲓⲥⲉⲛϯ
      ⲙ̀ⲙⲟⲓ ϧⲉⲛ ⲧⲁⲣⲭⲏ ⲙ̀ⲡⲁⲧⲟⲩⲑⲁⲙⲓⲉ ⲡⲕⲁϩⲓ</td>
      <td><span style="color:#b00e23">(ⲕ︦ⲅ︦)</span> ⲁⲩⲱ ⲁϥⲥⲙⲛ̅ⲥⲛ̅ⲧⲉ ⲙ̅ⲙⲟⲓ̈ ϩⲁⲑⲏ
      ⲛ̅ⲛ̅ⲉⲛⲉϩ ϩⲛ̅ ⲧⲁⲣⲭⲏ</td>
      <td><span style="color:#b00e23">(23)</span> He established me before time
      was in the beginning, before he made the earth:</td>
      <td><span style="color:#b00e23">(23)</span> πρὸ τοῦ αἰῶνος ἐθεµελίωσέν µε
      ἐν ἀρχῇ,</td>
      <td><span style="color:#b00e23">(ⲕ︦ⲅ︦)</span> ⲁⲟⲩ ⲁϥⲥⲙⲛ̅ ⲥⲛ̅ⲧⲉ ⲙ̅ⲙⲁⲉⲓ
      ⳉⲁⲑⲓ ⲛ̅ⲛ̅ⲁⲛⲏϩⲉ ⳉⲛ̅ ⲧⲁⲣⲭⲏ</td>
    </tr>

    <tr>
      <td><span style="color:#b00e23">(ⲕ̅ⲇ̅)</span> ⲙ̀ⲡⲁⲧⲟⲩⲑⲁⲙⲓⲟ ⲛ̀ⲛⲓⲛⲟⲩⲛ
      ⲙ̀ⲡⲁⲧⲟⲩⲓ ⲉ̀ⲃⲟⲗ ⲛ̀ϫⲉ ⲛⲓⲙⲟⲩⲛϩⲱⲟⲩ</td>
      <td><span style="color:#b00e23">(ⲕ︦ⲇ︦)</span> ⲉⲙⲡⲁⲧϥ̅ⲧⲁⲙⲓⲉ ⲡⲕⲁϩ ⲁϥϫⲡⲟⲓ ⲇⲉ
      ϩⲁⲑⲏ ⲙ̅ⲡⲛⲟⲩⲛ ⲉⲙⲡⲁⲧⲉ ⲙ̅ⲡⲏⲅⲏ ⲙ̅ⲙⲟⲟⲩ ⲉⲓ ⲉⲃⲟⲗ</td>
      <td><span style="color:#b00e23">(24)</span> even before he made the
      depths; before the fountains of water came forth:</td>
      <td><span style="color:#b00e23">(24)</span> πρὸ τοῦ τὴν γῆν ποιῆσαι καὶ
      πρὸ τοῦ τὰς ἀβύσσους ποιῆσαι, πρὸ τοῦ προελθεῖν τὰς πηγὰς τῶν
      ὑδάτων,</td>
      <td><span style="color:#b00e23">(ⲕ︦ⲇ︦)</span> ⲉⲙⲡⲁⲧϥ̅ⲧⲁⲛⲟ ⲡⲕⲁϩ ⲁϥⲧⳉⲡⲁⲉⲓ
      ⲇⲉ ⳉⲁⲑⲓ ⲙ̅ⲡⲛⲟⲩⲛ ⲉⲙ̅ⲡⲁⲧⲉ ⲙ̅ⲡⲏⲅⲏ ⲙ̅ⲙⲁⲩ ⲉⲓ ⲁⲃⲁⲗ</td>
    </tr>

    <tr>
      <td><span style="color:#b00e23">(ⲕ̅ⲉ̅)</span> ⲙ̀ⲡⲁⲧⲟⲩⲥⲉⲙⲛⲓ ⲛ̀ϫⲉ ⲛⲓⲧⲱⲟⲩ
      ϧⲁϫⲱⲟⲩ ⲇⲉ ⲛ̀ⲛⲓⲕⲁⲗⲁⲙⲫⲟ ⲧⲏⲣⲟⲩ ⲁⲩⲙⲁⲥⲧ</td>
      <td><span style="color:#b00e23">(ⲕ︦ⲉ︦)</span> ⲉⲙⲡⲁⲧϥ̅ⲧⲁϫⲣⲉ ⲛ̅ⲧⲟⲟⲩ ⲁⲩⲱ
      ⲛϥ̅ⲡⲗⲁⲥⲥⲉ ⲙ̅ⲡⲕⲁϩ ⲙⲛ̅ ⲧⲟⲓⲕⲟⲩⲙⲉⲛⲏ ⲁϥϫⲡⲟⲓ ⲇⲉ ϩⲁⲑⲏ ⲛ̅ⲥⲓⲃⲧ ⲛⲓⲙ.</td>
      <td><span style="color:#b00e23">(25)</span> before the mountains were
      settled, and before all hills, he begets me.</td>
      <td><span style="color:#b00e23">(25)</span> πρὸ τοῦ ὄρη ἑδρασθῆναι, πρὸ
      δὲ πάντων βουνῶν γεννᾷ µε.</td>
      <td><span style="color:#b00e23">(ⲕ︦ⲉ︦)</span> ⲉⲙ̅ⲡⲁⲧϥ̅ⲧⲁϫⲣⲟ ⲛ̅ⲧⲁⲩ ⲁⲟⲩ
      ϥⲣ̅ⲡⲗⲁⲥⲥⲉ ⲙ̅ⲡⲕⲁϩ ⲙⲛ̅ ⲧⲟⲓⲕⲟⲩⲙⲉⲛⲏ ⲁϥⲧⳉⲡⲁⲉⲓ ⲇⲉ ⳉⲁⲧϩⲓ ⲛ̅ⲥⲓⲃⲧ ⲛⲓⲙ</td>
    </tr>

    <tr>
      <td><span style="color:#b00e23">(ⲕ̅ⲋ̅)</span> ⲡϭ̅ⲥ̅ ⲁϥⲑⲁⲙⲓⲟ ⲛ̀ϩⲁⲛⲭⲱⲣⲁ ⲛⲉⲙ
      ⲛⲓⲙⲁⲛ̀ⲁⲧϣⲱⲡⲓ ⲛ̀ϧⲏⲧⲟⲩ ⲛⲉⲙ ⲛⲓⲗⲁⲕϩ ⲉⲧⲟⲩϣⲟⲡ ⲛ̀ϧⲏⲧⲟⲩ ⲛ̀ⲧⲉ ⲥⲁⲡⲉⲥⲏⲧ ⲛ̀ⲧⲫⲉ</td>
      <td><span style="color:#b00e23">(ⲕ︦ⲋ︦)</span> ⲁ ⲡⲛⲟⲩⲧⲉ ⲧⲁⲙⲓⲉ ⲧⲡⲉ ⲙⲛ̅ ⲡⲕⲁϩ
      ⲁⲩⲱ ⲁⲣⲏϫϥ̅ ⲙ̅ⲡⲕⲁϩ ⲉⲧϭⲟⲣϭ̅ ϩⲁ ⲧⲡⲉ.</td>
      <td><span style="color:#b00e23">(26)</span> The Lord made countries and
      uninhabited tracks, and the highest inhabited parts of the world.</td>
      <td><span style="color:#b00e23">(26)</span> κύριος ἐποίησεν χώρας καὶ
      ἀοικήτους καὶ ἄκρα οἰκούµενα τῆς ὑπ’ οὐρανόν.</td>
      <td><span style="color:#b00e23">(ⲕ︦ⲋ︦)</span> ⲁ ⲡⲛⲟⲩⲛⲧⲉ ⲧⲁⲛⲟ ⲧⲡⲉ ⲙⲛ̅ ⲡⲕⲁϩ
      ⲁⲟⲩ ⲁⲣⲏϫϥ̅ ⲙ̅ⲡⲕⲁϩ ⲉⲧϭⲁⲣϭ ⳉⲁ ⲧⲡⲉ</td>
    </tr>

    <tr>
      <td><span style="color:#b00e23">(ⲕ̅ⲍ̅)</span> ⲉϥⲥⲟⲃϯ ⲛ̀ⲧⲫⲉ ⲛⲁⲓ ⲛⲉⲙⲁϥ ⲡⲉ
      ⲟⲩⲟϩ ϩⲟⲧⲉ ⲉⲧⲁϥⲟⲩⲱϯ ⲙⲡⲉϥⲑⲣⲟⲛⲟⲥ ⲉ̀ⲃⲟⲗ ϩⲓϫⲉⲛ ⲛⲓⲑⲏⲟⲩ</td>
      <td><span style="color:#b00e23">(ⲕ︦ⲍ︦)</span> ⲉϥⲛⲁⲥⲃ̅ⲧⲉ ⲧⲡⲉ ⲛⲉⲓ̈ⲛⲙ̅ⲙⲁϥ ⲡⲉ
      ⲁⲩⲱ ⲉϥⲛⲁⲡⲣϣ̅ ⲡⲉϥⲑⲣⲟⲛⲟⲥ ⲉⲃⲟⲗ ϩⲓϫⲛ̅ ⲛ̅ⲧⲏⲩ.</td>
      <td><span style="color:#b00e23">(27)</span> When he prepared the heaven,
      I was present with him; and when he prepared his throne upon the
      winds:</td>
      <td><span style="color:#b00e23">(27)</span> ἡνίκα ἡτοίµαζεν τὸν οὐρανόν,
      συµπαρήµην αὐτῷ, καὶ ὅτε ἀφώριζεν τὸν ἑαυτοῦ θρόνον ἐπ’ ἀνέµων.</td>
      <td><span style="color:#b00e23">(ⲕ︦ⲍ︦)</span> ⲉϥⲛⲁⲥⲃ̅ⲧⲉ ⲧⲡⲉ ⲛⲁⲉⲓⲛⲉⲙⲉϥ ⲡⲉ
      ⲁⲟⲩ ⲉϥⲛⲁⲡⲱⲣⳉ ⲡϥ̅ⲑⲣⲟⲛⲟⲥ ⲁⲃⲁⲗ ϩⲓϫⲛ̅ ⲛ̅ⲧⲏⲟⲩ</td>
    </tr>

    <tr>
      <td><span style="color:#b00e23">(ⲕ̅ⲏ̅)</span> ϩⲟⲧⲉ ⲉⲧⲁϥⲧⲁϫⲣⲟ ⲛ̀ⲛⲓϭⲏⲡⲓ
      ⲉⲧⲉⲙ̀ⲡϣⲱⲓ ⲟⲩⲟϩ ϩⲟⲧⲉ ⲉ̀ⲛⲁϥⲭⲱ ⲛ̀ⲛⲓⲙⲟⲩⲙⲓ ⲉⲧⲥⲁⲡⲉⲥⲏⲧ ⲛ̀ⲧⲫⲉ ⲉⲩⲧⲁϫⲣⲏⲟⲩⲧ</td>
      <td><span style="color:#b00e23">(ⲕ︦ⲑ︦)</span> ⲁⲩⲱ ⲉϥⲛⲁⲱⲣϫ̅ ⲛ̅ⲙ̅ⲡⲏⲅⲏ ⲉⲧϩⲁ
      ⲧⲡⲉ ⲁⲩⲱ ⲉϥⲛⲁⲱⲣϫ̅ ⲛ̅ⲥⲛ̅ⲧⲉ ⲙ̅ⲡⲕⲁϩ</td>
      <td><span style="color:#b00e23">(28)</span> and when he strengthened the
      clouds above; and when he secured the fountains of the earth:</td>
      <td><span style="color:#b00e23">(28)</span> ἡνίκα ἰσχυρὰ ἐποίει τὰ ἄνω
      νέφη, καὶ ὡς ἀσφαλεῖς ἐτίθει πηγὰς τῆς ὑπ’ οὐρανὸν</td>
      <td><span style="color:#b00e23">(ⲕ︦ⲏ︦)</span> ⲁⲟⲩ ⲉϥⲛⲁⲱⲣϫ ⲛ̅ⲙ̅ⲡⲏⲅⲏ ⲉⲧⳉⲁ
      ⲧⲡⲉ <span style="color:#b00e23">(ⲕ︦ⲑ︦)</span> ⲁⲟⲩ ⲉϥⲛⲁⲱⲣϫ ⲛ̅ⲛ̅ⲥⲛ̅ⲧⲉ
      ⲙ̅ⲡⲕⲁϩ</td>
    </tr>

    <tr>
      <td><span style="color:#b00e23">(ⲕ̅ⲑ̅)</span> ϧⲉⲛ ⲡϫⲓⲛⲑⲣⲉϥⲭⲱ
      ⲛ̀ⲟⲩⲙⲉⲧⲁⲕⲣⲓⲃⲏⲥ ⲛ̀ⲧⲁϥ ϧⲉⲛ ⲫⲓⲟⲙ ⲟⲩⲟϩ ⲛⲓⲙⲱⲟⲩ ⲛ̀ⲛⲟⲩⲥⲉⲛ ⲡⲓⲥⲁϫⲓ ⲛ̀ⲧⲉ ⲣⲱϥ ⲟⲩⲟϩ
      ⲁϥⲧⲁϫⲣⲟ ⲛ̀ⲛⲓⲥⲉⲛϯ ⲛ̀ⲧⲉ ⲡⲕⲁϩⲓ</td>
      <td><span style="color:#b00e23">(ⲕ︦ⲏ︦)</span> ⲉϥⲛⲁⲧⲁϫⲣⲉ ⲛⲉⲕⲗⲟⲟⲗⲉ
      ⲉⲧϩⲣⲁⲓ</td>
      <td><span style="color:#b00e23">(29)</span> and when he strengthened the
      foundations of the earth:</td>
      <td><span style="color:#b00e23">(29)</span> καὶ ἰσχυρὰ ἐποίει τὰ θεµέλια
      τῆς γῆς,</td>
      <td><span style="color:#b00e23">(ⲕ︦ⲏ︦)</span> ⲉϥⲛⲁⲧⲁϫⲣⲟ ⲛ̅ⲕⲗⲟⲟⲗⲉ
      ⲛ̅ϩⲣⲏⲉⲓ</td>
    </tr>

    <tr>
      <td><span style="color:#b00e23">(ⲗ̅)</span> ⲛⲁⲓⲙ̀ⲙⲁⲩ ⲛⲉⲙⲁϥ ⲡⲉ ⲁ̀ⲛⲟⲕ ⲇⲉ
      ⲉ̀ⲛⲁϥⲣⲁϣⲓ ⲛⲉⲙⲏⲓ ⲛⲁⲓⲟⲩⲛⲟϥ ⲇⲉ ⲙ̀ⲙⲏⲛⲓ ⲙ̀ⲡⲉϥⲙ̀ⲑⲟ ⲛ̀ⲥⲏⲟⲩ ⲛⲓⲃⲉⲛ</td>
      <td><span style="color:#b00e23">(ⲗ︦)</span> ⲛⲉⲓ̈ⲛ̅ⲙⲙⲁϥ ⲡⲉ ⲉⲓ̈ⲥⲟⲃⲧⲉ ⲛⲁϥ
      ⲁⲛⲟⲕ ⲇⲉ ⲛⲉϥⲣⲁϣⲉ ⲛⲙ̅ⲙⲁⲓ̈ ⲛⲉⲓ̈ⲉⲩⲫⲣⲁⲛⲉ ⲇⲉ ⲙ̅ⲙⲏⲛⲉ ⲙ̅ⲡⲉϥⲙ̅ⲧⲟ ⲉⲃⲟⲗ ⲛ̅ⲟⲩⲟⲉⲓϣ
      ⲛⲓⲙ.</td>
      <td><span style="color:#b00e23">(30)</span> I was by him, suiting myself
      to him, I was that wherein he took delight; and daily I rejoiced in his
      presence continually.</td>
      <td><span style="color:#b00e23">(30)</span> ἤµην παρ’ αὐτῷ ἁρµόζουσα, ἐγὼ
      ἤµην ᾗ προσέχαιρεν. καθ’ ἡµέραν δὲ εὐφραινόµην ἐν προσώπῳ αὐτοῦ ἐν παντὶ
      καιρῷ,</td>
      <td><span style="color:#b00e23">(ⲗ︦)</span> ⲛⲁⲉⲓⲛⲉⲙⲉϥ ⲡⲉ ⲉⲓ̈ⲥⲁⲃⲧⲉ ⲛⲉϥ
      ⲁⲛⲁⲕ ⲡⲉⲛⲁϥⲣⲉϣⲉ ⲛⲉⲙⲉⲓ̈ ⲛⲁⲓ̈ⲣ̅ⲉⲩⲫⲣⲁⲛⲉ ⲙ̅ⲙⲏⲛⲉ ⲙ̅ⲡϥ̅ⲙ̅ⲧⲟ ⲁⲃⲁⲗ ⲛ̅ⲟⲩⲁⲉⲓϣ
      ⲛⲓⲙ</td>
    </tr>

    <tr>
      <td><span style="color:#b00e23">(ⲗ̅ⲁ̅)</span> ϩⲟⲧⲉ ⲉⲧⲁϥⲟⲩⲛⲟϥ ⲉⲧⲁϥϫⲉⲕ
      ϯⲟⲓⲕⲟⲩⲙⲉⲛⲏ ⲉ̀ⲃⲟⲗ ⲟⲩⲟϩ ⲛⲁϥⲟⲩⲛⲟϥ ⲉ̀ϫⲉⲛ ⲛⲓϣⲏⲣⲓ ⲛ̀ⲧⲉ ⲛⲓⲣⲱⲙⲓ</td>
      <td><span style="color:#b00e23">(ⲗ︦ⲁ︦)</span> ⲁⲩⲱ ⲉϥⲛⲁⲉⲩⲫⲣⲁⲛⲉ ⲛ̅ⲧⲉⲣⲉϥϫⲱⲕ
      ⲉⲃⲟⲗ ⲛ̅ⲧⲟⲓⲕⲟⲩⲙⲉⲛⲏ ⲁⲩⲱ ⲉϥⲛⲁⲉⲩⲫⲣⲁⲛⲉ ⲉϫⲛ̅ ⲛ̅ϣⲏⲣⲉ ⲛ̅ⲛ̅ⲣⲱⲙⲉ ϣⲁⲣⲉ ⲛⲉϥⲁϩⲱⲣ ⲇⲉ
      ⲧⲣⲉ ⲛ̅ⲣⲱⲙⲉ ⲣⲁϣⲉ.</td>
      <td><span style="color:#b00e23">(31)</span> For he rejoiced when he had
      completed the world, and rejoiced among the children of men.</td>
      <td><span style="color:#b00e23">(31)</span> ὅτε εὐφραίνετο τὴν οἰκουµένην
      συντελέσας καὶ ἐνευφραίνετο ἐν υἱοῖς ἀνθρώπων.</td>
      <td><span style="color:#b00e23">(ⲗ︦ⲁ︦)</span> ⲁⲟⲩ ⲛⲁϥⲣ̅ⲉⲩⲫⲣⲁⲛⲉ ⲛ̅ⲧⲁⲣⲉϥϫⲱⲕ
      ⲁⲃⲁⲗ ⲛ̅ⲧⲟⲓⲕⲟⲩⲙⲉⲛⲏ ⲁⲟⲩ ⲛⲁϥⲣ̅ⲉⲩⲫⲣⲁⲛⲉ ⲁϫⲛ̅ ⲛ̅ϣⲏⲣⲉ ⲛ̅ⲛ̅ⲣⲱⲙⲉ ⳉⲁⲣⲉ ⲛⲉϥⲉϩⲱⲣ ⲇⲉ
      ⲧⲉ ⲛ̅ⲣⲱⲙⲉ ⲣⲉϣⲉ</td>
    </tr>

    <tr>
      <td><span style="color:#b00e23">(ⲗ̅ⲃ̅)</span> ϯⲛⲟⲩ ⲟⲩⲛ ⲡⲁϣⲏⲣⲓ ⲥⲱⲧⲉⲙ ⲉ̀ⲣⲟⲓ
      ⲟⲩⲟϩ ⲱⲟⲩⲛⲓⲁⲧⲟⲩ ⲛ̀ⲛⲏ ⲉⲧⲁⲣⲉϩ ⲉ̀ⲛⲁⲙⲱⲓⲧ</td>
      <td><span style="color:#b00e23">(ⲗ︦ⲃ︦)</span> ⲧⲉⲛⲟⲩ ⲅⲉ ⲛⲁϣⲏⲣⲉ ⲥⲱⲧⲙ̅
      ⲉⲣⲟⲓ̈.</td>
      <td><span style="color:#b00e23">(32)</span> Now then, my son, hear me:
      blessed is the man who shall hearken to me, and the mortal who shall keep
      my ways;</td>
      <td><span style="color:#b00e23">(32)</span> νῦν οὖν, υἱέ, ἄκουέ µου.</td>
      <td><span style="color:#b00e23">(ⲗ︦ⲃ︦)</span> ϯⲛⲟⲩ ϭⲉ ⲛⲁϣⲏⲣⲉ ⲥⲱⲧⲙⲉ
      ⲁⲣⲁⲉⲓ</td>
    </tr>

    <tr>
      <td><span style="color:#b00e23">(ⲗ̅ⲅ̅)</span> ⲥⲱⲧⲉⲙ ⲉ̀ⲟⲩⲥⲟⲫⲓⲁ ⲟⲩⲟϩ
      ⲁⲣⲓⲥⲁⲃⲉ ⲙ̀ⲡⲉⲣϩⲉⲓ ⲉ̀ⲃⲟⲗ</td>
      <td><span style="color:#b00e23">(ⲗ︦ⲅ︦)</span> ϯϩⲧⲏⲧⲛ̅ ⲉⲡϣⲁϫⲉ ⲛ̅ⲧⲁⲥⲃⲱ ϫⲉ
      ⲉⲧⲉⲛⲁⲣ̅ⲟⲩⲛⲟϭ ⲛⲁϩⲉ ⲁⲩⲱ ⲛ̅ⲧⲉⲧⲛ̅ⲣ̅ⲥⲟⲫⲟⲥ ⲙ̅ⲡⲣ̅ⲣ̅ⲡⲃⲟⲗ ⲛ̅ⲛⲁϫⲡⲓⲟ.</td>
      <td><span style="color:#b00e23">(33)</span>
      </td>
      <td><span style="color:#b00e23">(33)</span>
      </td>
      <td><span style="color:#b00e23">(ⲗ︦ⲅ︦)</span> ϯ ϩⲧⲏⲧⲛⲉ ⲁⲡϣⲉϫⲉ ⲛ̅ⲧⲁⲥⲃⲟⲩ ϫⲉ
      ⲁⲧⲉⲧⲛⲁⲣ̅ ⲟⲩⲛⲁϭ ⲛ̅ⲁϩⲉ ⲁⲟⲩ ⲧⲉⲧⲛ̅ⲣ̅ⲥⲟⲫⲟⲥ ⲙⲛ̅ⲣ̅ⲡⲃⲁⲗ ⲛ̅ⲛⲁϫⲡⲓⲟ</td>
    </tr>

    <tr>
      <td><span style="color:#b00e23">(ⲗ̅ⲇ̅)</span> ⲱⲟⲩⲛⲓⲁⲧϥ ⲙ̀ⲡⲓⲣⲱⲙⲓ ⲉⲑⲛⲁⲁⲣⲉϩ
      ⲉ̀ⲛⲁⲙⲱⲓⲧ ⲉϥⲉ̀ⲉⲣϣ̀ⲣⲱⲓⲥ ϩⲓⲣⲉⲛ ⲛⲁⲣⲱⲟⲩ ⲙ̀ⲙⲏⲛⲓ ⲉϥⲉ̀ⲁⲣⲉϩ ⲉ̀ⲛⲓⲃⲉⲛⲛⲏ ⲛ̀ⲧⲉ ⲛⲁⲙⲱⲓⲧ
      ⲉ̀ϧⲟⲩⲛ</td>
      <td><span style="color:#b00e23">(ⲗ︦ⲇ︦)</span> ⲛⲁⲓ̈ⲁⲧϥ ⲙ̅ⲡⲣⲱⲙⲉ ⲉⲧⲛⲁⲥⲱⲧⲙ̅
      ⲉⲣⲟⲓ̈ ⲁⲩⲱ ⲡⲣⲱⲙⲉ ⲉⲧⲛⲁϩⲁⲣⲉϩ ⲉⲛⲁϩⲓⲟⲟⲩⲉ. ⲉⲧⲟ ⲛ̅ⲟⲩϣⲏ ⲛ̅ⲣⲟⲉⲓⲥ ϩⲓⲣⲛ̅ ⲛⲁⲣⲟ ⲙ̅ⲙⲏⲛⲉ
      ⲉϥϩⲁⲣⲉϩ ⲛ̅ⲟⲩⲟϭⲣⲟ ⲛ̅ⲛⲁⲙⲁⲛⲉⲓ ⲉϩⲟⲩⲛ.</td>
      <td><span style="color:#b00e23">(34)</span> watching daily at my doors,
      waiting at the posts of my entrances.</td>
      <td><span style="color:#b00e23">(34)</span> µακάριος ἀνήρ, ὃς
      εἰσακούσεταί µου, καὶ ἄνθρωπος, ὃς τὰς ἐµὰς ὁδοὺς φυλάξει ἀγρυπνῶν ἐπ’
      ἐµαῖς θύραις καθ’ ἡµέραν τηρῶν σταθµοὺς ἐµῶν εἰσόδων·</td>
      <td><span style="color:#b00e23">(ⲗ︦ⲇ︦)</span> ⲛⲉⲉⲓ̈ⲉⲧϥ̅ ⲙ̅ⲡⲣⲱⲙⲉ ⲉⲧⲛⲁⲥⲱⲧⲙⲉ
      ⲛ̅ⲥⲱⲉⲓ ⲁⲟⲩ ⲡⲣⲱⲙⲉ ⲉⲧⲛⲁⲉⲣⲏϩ ⲁⲛⲁⳉⲱⲟⲩ ⲉⲧⲉ ⲛ̅ⲟⲩⳉⲓ ⲛ̅ⲣⲁⲉⲓⲥ ϩⲓⲣⲛ̅ ⲛⲁⲣⲟ ⲙ̅ⲙⲏⲛⲉ
      ⲉϥⲉⲣⲏϩ ⲁⲛⲟⲩⲉϭⲣⲟ ⲛ̅ⲛⲁⲙⲁⲛ̅ⲉⲓ ⲁⳉⲟⲩⲛ</td>
    </tr>

    <tr>
      <td><span style="color:#b00e23">(ⲗ̅ⲉ̅)</span> ⲛⲁⲙⲱⲓⲧ ⲉ̀ⲃⲟⲗ ⲅⲁⲣ ϩⲁⲛⲙⲱⲓⲧ
      ⲉ̀ⲃⲟⲗ ⲛ̀ⲧⲉ ⲡⲱⲛϧ ⲛⲉ ⲟⲩⲟϩ ⲁϥⲥⲉⲃⲧⲱⲧ ⲛ̀ϫⲉ ⲡⲓⲟⲩⲱϣ ⲉ̀ⲃⲟⲗ ϩⲓⲧⲟⲧϥ ⲙ̀ⲡϭ̅ⲥ̅</td>
      <td><span style="color:#b00e23">(ⲗ︦ⲉ︦)</span> ⲛⲁϩⲓⲟⲟⲩⲉ ⲅⲁⲣ ϩⲉⲛϩⲓⲟⲟⲩⲉ
      ⲛ̅ⲱⲛϩ̅ ⲛⲉ ⲁⲩⲱ ⲉⲣⲉ ⲡⲟⲩⲱϣ ⲥⲟⲃⲧⲉ ⲉⲃⲟⲗ ϩⲓⲧⲙ̅ ⲡϫⲟⲉⲓⲥ ⲉⲣⲉ ⲡⲟⲩⲣⲟⲧ ⲇⲉ ⲛⲏⲩ ⲉⲃⲟⲗ
      ϩⲓⲧⲙ̅ ⲡⲛⲟⲩⲧⲉ ⲙⲛ̅ ϩⲱⲃ ⲛⲓⲙ ⲉⲧⲥⲟⲧⲡ̅.</td>
      <td><span style="color:#b00e23">(35)</span> For my outgoings are the
      outgoings of life, and in them is prepared favour from the Lord.</td>
      <td><span style="color:#b00e23">(35)</span> αἱ γὰρ ἔξοδοί µου ἔξοδοι
      ζωῆς, καὶ ἑτοιµάζεται θέλησις παρὰ κυρίου.</td>
      <td><span style="color:#b00e23">(ⲗ︦ⲉ︦)</span> ⲛⲁⳉⲱⲟⲩ ⲅⲁⲣ ϩⲉⲛⳉⲱⲟⲩ ⲛ̅ⲱⲛⳉ ⲛⲉ
      ⲁⲟⲩ ⲁⲣⲉ ⲡⲁⲟⲩⲱⳉⲉ ⲥⲁⲃⲧⲉ ⲁⲃⲁⲗ ϩⲓⲧⲙ̅ ⲡϫⲁⲉⲓⲥ ⲁ ⲡⲟⲩⲣⲁⲧ ⲇⲉ ⲛⲏⲟⲩ ⲁⲃⲁⲗ ϩⲓⲧⲙ̅
      ⲡⲛⲟⲩⲛⲧⲉ ⲙⲛ̅ ϩⲱⲃ ⲛⲓⲙ ⲉⲧⲥⲁⲧⲡ</td>
    </tr>

    <tr>
      <td><span style="color:#b00e23">(ⲗ̅ⲋ̅)</span> ⲛⲏ ⲇⲉ ⲉⲧⲉⲣⲛⲟⲃⲓ ⲉ̀ⲣⲟⲓ ⲁⲩⲟⲓ
      ⲛ̀ⲁⲥⲉⲃⲏⲥ ⲉ̀ⲛⲟⲩⲯⲩⲭⲏ ⲙ̀ⲙⲓⲛ ⲙ̀ⲙⲱⲟⲩ ⲟⲩⲟϩ ⲛⲏ ⲉⲧⲙⲟⲥϯ ⲙ̀ⲙⲟⲓ ⲁⲩⲉⲣⲁⲅⲁⲡⲁⲛ
      ⲙ̀ⲫⲙⲟⲩ</td>
      <td><span style="color:#b00e23">(ⲗ︦ⲋ︦)</span> ⲛⲉⲧⲣ̅ⲛⲟⲃⲉ ⲇⲉ ⲉⲣⲟⲓ̈
      ⲥⲉⲛⲁⲃⲗⲁⲡⲧⲉⲓ ⲛ̅ⲛⲉⲩⲯⲩⲭⲏ ⲁⲩⲱ ⲛⲉⲧⲙⲟⲥⲧⲉ ⲙ̅ⲙⲟⲓ̈ ⲉⲩⲟ ⲛ̅ϣⲃⲏⲣ ⲉⲡⲙⲟⲩ.</td>
      <td><span style="color:#b00e23">(36)</span> But they that sin against me
      act wickedly against their own souls: and they that hate me love
      death.</td>
      <td><span style="color:#b00e23">(36)</span> οἱ δὲ εἰς ἐµὲ ἁµαρτάνοντες
      ἀσεβοῦσιν τὰς ἑαυτῶν ψυχάς, καὶ οἱ µισοῦντές µε ἀγαπῶσιν θάνατον.</td>
      <td><span style="color:#b00e23">(ⲗ︦ⲋ︦)</span> ⲛⲉⲧⲣ̅ⲛⲁⲃⲉ ⲁⲣⲁⲉⲓ
      ⲥⲉⲛⲁⲣ̅ⲃⲗⲁⲡⲧⲉⲓ ⲛ̅ⲧⲟⲩⲯⲩⲭⲏ ⲁⲟⲩ ⲛⲉⲧⲙⲁⲥⲧⲉ ⲙ̅ⲙⲁⲉⲓ ⲁⲩⲉ ⲛ̅ⳉⲃⲏⲣ ⲁⲡⲙⲟⲩ</td>
    </tr>
  </table>
</body>
</html>
