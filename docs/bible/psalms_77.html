<!DOCTYPE html>
<html>
<head>
  <meta charset="utf-8">
  <title>Psalms</title>
  <link href="../style.css" rel="stylesheet" type="text/css">
  <script defer src="../bible.js" type="text/javascript"></script>
  <link href="../" rel="search">
  <script>
  const BIBLE = true;
  </script>
  <link href="../psalms/78.html" rel="next">
  <link href="../psalms/76.html" rel="prev">
</head>
<body>
  <h3 id="psalms77">Psalms 77</h3>

  <table>
    <tr>
      <td><span style="color:#000000">ⲡⲓⲯⲁⲗⲙⲟⲥ ⲟ̅ⲍ̅. ⲡⲓⲕⲁϯ ⲛ̀ⲧⲉ ⲁⲥⲁⲫ</span>
      </td>
      <td>ⲟ̅ⲍ̅. ⲡⲉⲯⲁⲗⲙⲟⲥ ⲛ̅ⲧⲙⲛ̅ⲧⲣⲙ̅ⲛ̅ϩⲏⲧ ⲛ̅ⲁⲥⲁⲫ.</td>
      <td>A Psalm of instruction for Asaph.</td>
      <td>Συνέσεως τῷ Ασαφ.</td>
    </tr>

    <tr>
      <td><span style="color:#b00e23">(ⲁ̅)</span> ⲙⲁϩⲑⲏⲧⲉⲛ ⲡⲁⲗⲁⲟⲥ ⲉ̀ⲡⲁⲛⲟⲙⲟⲥ:
      ⲣⲉⲕ ⲛⲉⲧⲉⲛⲙⲁϣϫ ⲉ̀ⲛⲓⲥⲁϫⲓ ⲛ̀ⲧⲉ ⲣⲱⲓ.</td>
      <td><span style="color:#b00e23">(ⲁ̅)</span> ϯϩⲧⲏⲧⲛ̅ ⲡⲁⲗⲁⲟⲥ ⲉⲡⲁⲛⲟⲙⲟⲥ.
      ⲣⲉⲕⲧ̅ ⲡⲉⲧⲛ̅ⲙⲁⲁϫⲉ ⲉⲡϣⲁϫⲉ ⲛ̅ⲧⲁⲧⲁⲡⲣⲟ.</td>
      <td><span style="color:#b00e23">(1)</span> Give heed, O my people, to my
      law: incline your ear to the words of my mouth.</td>
      <td><span style="color:#b00e23">(1)</span> Προσέχετε, λαός µου, τὸν νόµον
      µου, κλίνατε τὸ οὖς ὑµῶν εἰς τὰ ῥήµατα τοῦ στόµατός µου·</td>
    </tr>

    <tr>
      <td><span style="color:#b00e23">(ⲃ̅)</span> ⲁⲓⲛⲁⲟⲩⲱⲛ ⲛ̀ⲣⲱⲓ ϧⲉⲛ
      ϩⲁⲛⲡⲁⲣⲁⲃⲟⲗⲏ: ⲟⲩⲟϩ ⲛ̀ⲧⲁⲥⲁϫⲓ ⲛ̀ⲛⲏ ⲉⲧϩⲏⲡ ⲓⲥϫⲉⲛ ϣⲟⲣⲡ.</td>
      <td><span style="color:#b00e23">(ⲃ̅)</span> ϯⲛⲁⲟⲩⲱⲛ ⲛ̅ⲣⲱⲓ ϩⲛ̅
      ϩⲉⲛⲡⲁⲣⲁⲃⲟⲗⲏ. ϯⲛⲁϫⲱ ⲛ̅ϩⲉⲛⲡⲣⲟⲃⲗⲏⲙⲁ ϫⲓⲛ ⲛ̅ϣⲟⲣⲡ̅.</td>
      <td><span style="color:#b00e23">(2)</span> I will open my mouth in
      parables: I will utter dark sayings which have been from the
      beginning.</td>
      <td><span style="color:#b00e23">(2)</span> ἀνοίξω ἐν παραβολαῖς τὸ στόµα
      µου, φθέγξοµαι προβλήµατα ἀπ’ ἀρχῆς.</td>
    </tr>

    <tr>
      <td><span style="color:#b00e23">(ⲅ̅)</span> ⲛⲏ ⲉⲧⲁⲛⲥⲟⲑⲙⲟⲩ ⲁⲛⲉⲙⲓ ⲉ̀ⲣⲱⲟⲩ
      ⲟⲩⲟϩ ⲛⲉⲛⲓⲟϯ ⲁⲩⲥⲁϫⲓ ϧⲁⲧⲟⲧⲉⲛ:</td>
      <td><span style="color:#b00e23">(ⲅ̅)</span> ⲛⲉⲛⲧⲁⲛⲥⲟⲧⲙⲟⲩ ⲁⲩⲱ ⲁⲛⲉⲓⲙⲉ
      ⲉⲣⲟⲟⲩ. ⲡⲉⲛⲧⲁ ⲛⲉⲛⲉⲓⲟⲧⲉ ϫⲟⲟⲩ ⲉⲣⲟⲛ</td>
      <td><span style="color:#b00e23">(3)</span> All which we have heard and
      known, and our fathers have declared to us.</td>
      <td><span style="color:#b00e23">(3)</span> ὅσα ἠκούσαµεν καὶ ἔγνωµεν αὐτὰ
      καὶ οἱ πατέρες ἡµῶν διηγήσαντο ἡµῖν,</td>
    </tr>

    <tr>
      <td><span style="color:#b00e23">(ⲇ̅)</span> <span style=
      "color:#05537d">(3)</span> ⲟⲩⲟϩ ⲙ̀ⲡⲟⲩϩⲱⲡ ⲉ̀ⲃⲟⲗ ϩⲁ ⲛⲟⲩϣⲏⲣⲓ ϣⲁ ⲕⲉϫⲱⲟⲩ.
      <span style="color:#05537d">(4)</span> ⲉⲩⲉ̀ϫⲱ ⲛ̀ⲛⲓⲥⲙⲟⲩ ⲛ̀ⲧⲉ ⲡϭ̅ⲥ̅ ⲛⲉⲙ
      ⲛⲉϥⲙⲉⲧϫⲱⲣⲓ ⲛⲉⲙ ⲛⲓϣⲫⲏⲣⲓ ⲉⲧⲁϥⲁⲓⲧⲟⲩ.</td>
      <td><span style="color:#b00e23">(ⲇ̅)</span> ⲙ̅ⲡⲟⲩϩⲱⲡ ⲉⲛⲉⲩϣⲏⲣⲉ ⲉⲕⲉϫⲱⲙ.
      ⲉⲩϫⲱ ⲛ̅ⲛⲉⲥⲙⲟⲩ ⲙ̅ⲡϫⲟⲉⲓⲥ. ⲁⲩⲱ ⲛⲉϥϭⲟⲙ ⲙⲛ̅ ⲛⲉϣⲡⲏⲣⲉ ⲛ̅ⲧⲁϥⲁⲁⲩ.</td>
      <td><span style="color:#b00e23">(4)</span> They were not hid from their
      children to a second generations; the fathers declaring the praises of
      the Lord, and his mighty acts, and his wonders which he wrought.</td>
      <td><span style="color:#b00e23">(4)</span> οὐκ ἐκρύβη ἀπὸ τῶν τέκνων
      αὐτῶν εἰς γενεὰν ἑτέραν ἀπαγγέλλοντες τὰς αἰνέσεις τοῦ κυρίου καὶ τὰς
      δυναστείας αὐτοῦ καὶ τὰ θαυµάσια αὐτοῦ, ἃ ἐποίησεν.</td>
    </tr>

    <tr>
      <td><span style="color:#b00e23">(ⲉ̅)</span> ⲁϥⲧⲁϩⲟ ⲛ̀ⲟⲩⲙⲉⲧⲙⲉⲑⲣⲉ ⲉ̀ⲣⲁⲧⲥ
      ϧⲉⲛ ⲓⲁⲕⲱⲃ: ⲟⲩⲟϩ ⲁϥⲥⲉⲙⲛⲓ ⲛ̀ⲟⲩⲛⲟⲙⲟⲥ ϧⲉⲛ ⲡⲓⲥ̅ⲗ̅: ⲫⲏ ⲉⲧⲁϥϩⲟⲛϩⲉⲛ ⲛ̀ⲛⲉⲛⲓⲟϯ
      ⲉ̀ⲣⲟϥ ϩⲓⲛⲁ ⲛ̀ⲧⲟⲩⲧⲁⲙⲉ ⲛ̀ⲟⲩϣⲏⲣⲓ ⲉ̀ⲣⲱⲟⲩ.</td>
      <td><span style="color:#b00e23">(ⲉ̅)</span> ⲁϥⲧⲁϩⲟ ⲉⲣⲁⲧϥ̅ ⲛ̅ⲟⲩⲙⲛ̅ⲧⲣⲉ ϩⲛ̅
      ⲓⲁⲕⲱⲃ. ⲁϥⲕⲱ ⲛ̅ⲟⲩⲛⲟⲙⲟⲥ ϩⲙ ⲡⲓⲏ̅ⲗ̅. ⲡⲉⲛⲧⲁϥϩⲱⲛ ⲙ̅ⲙⲟϥ ⲉⲧⲟⲟⲧⲟⲩ ⲛ̅ⲛⲉⲛⲉⲓⲟⲧⲉ.
      ⲉⲟⲩⲟⲛϩϥ̅ ⲉⲃⲟⲗ ⲛ̅ⲛⲉⲩϣⲏⲣⲉ.</td>
      <td><span style="color:#b00e23">(5)</span> And he raised up a testimony
      in Jacob, and appointed a law in Israel, which he commanded our fathers,
      to make it known to their children:</td>
      <td><span style="color:#b00e23">(5)</span> καὶ ἀνέστησεν µαρτύριον ἐν
      Ιακωβ καὶ νόµον ἔθετο ἐν Ισραηλ, ὅσα ἐνετείλατο τοῖς πατράσιν ἡµῶν τοῦ
      γνωρίσαι αὐτὰ τοῖς υἱοῖς αὐτῶν,</td>
    </tr>

    <tr>
      <td><span style="color:#b00e23">(ⲋ̅)</span> ϩⲟⲡⲱⲥ ⲛ̀ⲧⲉϥⲉⲙⲓ ⲛ̀ϫⲉ ⲕⲉϫⲱⲟⲩ:
      ⲛⲓϣⲏⲣⲓ ⲉⲧⲟⲩⲛⲁϫⲫⲱⲟⲩ: ⲟⲩⲟϩ ⲉⲩⲉ̀ⲧⲱⲟⲩⲛⲟⲩ ⲉⲩⲉ̀ⲧⲁⲙⲉ ⲛ̀ⲟⲩϣⲏⲣⲓ ⲉ̀ⲣⲱⲟⲩ.</td>
      <td><span style="color:#b00e23">(ⲋ̅)</span> ϫⲉⲕⲁⲥ ⲉⲣⲉ ⲕⲉⲅⲉⲛⲉⲁ ⲉⲓⲙⲉ ⲛ̅ϣⲏⲣⲉ
      ⲉⲧⲟⲩⲛⲁϫⲡⲟⲟⲩ. ⲛ̅ⲥⲉⲧⲱⲟⲩⲛ ⲛ̅ⲥⲉϫⲟⲟⲩ ⲉⲛⲉⲩϣⲏⲣⲉ.</td>
      <td><span style="color:#b00e23">(6)</span> that another generation might
      know, even the sons which should be born; and they should arise and
      declare them to their children.</td>
      <td><span style="color:#b00e23">(6)</span> ὅπως ἂν γνῷ γενεὰ ἑτέρα, υἱοὶ
      οἱ τεχθησόµενοι, καὶ ἀναστήσονται καὶ ἀπαγγελοῦσιν αὐτὰ τοῖς υἱοῖς
      αὐτῶν,</td>
    </tr>

    <tr>
      <td><span style="color:#b00e23">(ⲍ̅)</span> ϩⲓⲛⲁ ⲛ̀ⲧⲟⲩⲭⲱ ⲛ̀ⲧⲟⲩϩⲉⲗⲡⲓⲥ ϧⲉⲛ
      ⲫϯ: ⲟⲩⲟϩ ⲛ̀ⲧⲟⲩϣ̀ⲧⲉⲙⲉⲣⲡⲱⲃϣ ⲛ̀ⲛⲓϩⲃⲏⲟⲩⲓ ⲛ̀ⲧⲉ ⲫϯ: ⲟⲩⲟϩ ⲛ̀ⲧⲟⲩⲕⲱϯ ⲛ̀ⲥⲁ
      ⲛⲉϥⲉⲛⲧⲟⲗⲏ:</td>
      <td><span style="color:#b00e23">(ⲍ̅)</span> ϫⲉⲕⲁⲥ ⲉⲩⲉⲕⲁ ⲧⲉⲩϩⲉⲗⲡⲓⲥ ϩⲓ
      ⲡⲛⲟⲩⲧⲉ. ⲛ̅ⲥⲉⲧⲙ̅ⲣ̅ⲡⲱⲃϣ̅ ⲛ̅ⲛⲉϩⲃⲏⲩⲉ ⲙ̅ⲡⲛⲟⲩⲧⲉ. ⲛ̅ⲥⲉϣⲓⲛⲉ ⲛ̅ⲥⲁ ⲛⲉϥⲉⲛⲧⲟⲗⲏ.</td>
      <td><span style="color:#b00e23">(7)</span> That they might set their hope
      on God, and not forget the works of God, but diligently seek his
      commandments.</td>
      <td><span style="color:#b00e23">(7)</span> ἵνα θῶνται ἐπὶ τὸν θεὸν τὴν
      ἐλπίδα αὐτῶν καὶ µὴ ἐπιλάθωνται τῶν ἔργων τοῦ θεοῦ καὶ τὰς ἐντολὰς αὐτοῦ
      ἐκζητήσουσιν,</td>
    </tr>

    <tr>
      <td><span style="color:#b00e23">(ⲏ̅)</span> <span style=
      "color:#05537d">(7)</span> ϩⲓⲛⲁ ⲛ̀ⲧⲟⲩϣ̀ⲧⲉⲙⲉⲣ ⲙ̀ⲫⲣⲏϯ ⲛ̀ⲛⲟⲩⲕⲉⲓⲟϯ.
      <span style="color:#05537d">(8)</span> ϫⲉ ⲟⲩϫⲱⲟⲩ ⲉϥϩⲱⲟⲩ ⲡⲉ ⲟⲩⲟϩ
      ⲛ̀ⲣⲉϥϯϫⲱⲛⲧ: ⲟⲩϫⲱⲟⲩ ⲡⲉ ⲫⲏ ⲉⲧⲉ ⲙ̀ⲡⲉϥⲥⲟⲩⲧⲱⲛ ⲡⲉϥϩⲏⲧ: ⲟⲩⲟϩ ⲙ̀ⲡⲉ ⲡⲉϥⲡⲛ̅ⲁ̅ ⲛⲁϩϯ
      ⲛⲉⲙ ⲫϯ.</td>
      <td><span style="color:#b00e23">(ⲏ̅)</span> ϫⲉⲕⲁⲥ ⲉⲛⲛⲉⲩϣⲱⲡⲉ ⲛ̅ⲑⲉ
      ⲛ̅ⲛⲉⲩⲉⲓⲟⲧⲉ. ⲟⲩⲅⲉⲛⲉⲁ ⲉⲥϭⲟⲟⲙⲉ ⲉⲥϯⲛⲟⲩϭⲥ̅. ⲟⲩⲅⲉⲛⲉⲁ ⲉⲙⲡⲥⲥⲟⲩⲧⲛ̅ ⲡⲉⲥϩⲏⲧ. ⲉⲙⲡⲉ
      ⲡⲉⲥⲡⲛ̅ⲁ̅ ⲧⲁⲛϩⲟⲩⲧϥ̅ ⲙⲛ̅ ⲡⲛⲟⲩⲧⲉ.</td>
      <td><span style="color:#b00e23">(8)</span> That they should not be as
      their fathers, a perverse and provoking generation; a generation which
      set not its heart aright, and its spirit was not steadfast with God.</td>
      <td><span style="color:#b00e23">(8)</span> ἵνα µὴ γένωνται ὡς οἱ πατέρες
      αὐτῶν γενεὰ σκολιὰ καὶ παραπικραίνουσα, γενεά, ἥτις οὐ κατηύθυνεν τὴν
      καρδίαν αὐτῆς καὶ οὐκ ἐπιστώθη µετὰ τοῦ θεοῦ τὸ πνεῦµα αὐτῆς.</td>
    </tr>

    <tr>
      <td><span style="color:#b00e23">(ⲑ̅)</span> ⲛⲉⲛϣⲏⲣⲓ ⲛ̀ⲉⲫⲣⲉⲙ ⲁⲩϭⲱⲗⲕ ⲟⲩⲟϩ
      ⲁⲩⲥⲓϯ ϧⲉⲛ ϩⲁⲛⲫⲓϯ: ⲁⲩⲫⲟⲛϩⲟⲩ ϧⲉⲛ ⲡⲓⲉϩⲟⲟⲩ ⲛ̀ⲧⲉ ⲡⲓⲡⲟⲗⲉⲙⲟⲥ.</td>
      <td><span style="color:#b00e23">(ⲑ̅)</span> ⲛ̅ϣⲏⲣⲉ ⲛ̅ⲉⲫⲣⲁⲓⲙ ⲉⲩⲥⲱⲙⲛⲧ̅
      ⲉⲩⲛⲁⲉϫ ⲥⲟⲧⲉ. ⲁⲩⲕⲟⲧⲟⲩ ϩⲙ̅ ⲡⲉϩⲟⲟⲩ ⲙ̅ⲡⲡⲟⲗⲉⲙⲟⲥ.</td>
      <td><span style="color:#b00e23">(9)</span> The children of Ephraim,
      bending and shooting with the bow, turned back in the day of battle.</td>
      <td><span style="color:#b00e23">(9)</span> υἱοὶ Εφραιµ ἐντείνοντες καὶ
      βάλλοντες τόξοις ἐστράφησαν ἐν ἡµέρᾳ πολέµου.</td>
    </tr>

    <tr>
      <td><span style="color:#b00e23">(ⲓ̅)</span> ⲟⲩⲟϩ ⲙ̀ⲡⲟⲩⲁⲣⲉϩ ⲉ̀ϯⲇⲓⲁⲑⲏⲕⲏ
      ⲛ̀ⲧⲉ ⲫϯ: ⲟⲩⲟϩ ⲙ̀ⲡⲟⲩⲟⲩⲱϣ ⲉ̀ⲙⲟϣⲓ ϧⲉⲛ ⲡⲉϥⲛⲟⲙⲟⲥ.</td>
      <td><span style="color:#b00e23">(ⲓ̅)</span> ⲙ̅ⲡⲟⲩϩⲁⲣⲉϩ ⲉⲧⲇⲓⲁⲑⲏⲕⲏ
      ⲙ̅ⲡⲛⲟⲩⲧⲉ. ⲁⲩⲱ ⲙ̅ⲡⲟⲩⲟⲩⲱϣ ⲉⲙⲟⲟϣⲉ ϩⲙ̅ ⲡⲉϥⲛⲟⲙⲟⲥ.</td>
      <td><span style="color:#b00e23">(10)</span> They kept not the covenant of
      God, and would not walk in his law.</td>
      <td><span style="color:#b00e23">(10)</span> οὐκ ἐφύλαξαν τὴν διαθήκην τοῦ
      θεοῦ καὶ ἐν τῷ νόµῳ αὐτοῦ οὐκ ἤθελον πορεύεσθαι</td>
    </tr>

    <tr>
      <td><span style="color:#b00e23">(ⲓ̅ⲁ̅)</span> ⲟⲩⲟϩ ⲁⲩⲉⲣⲡⲱⲃϣ ⲛ̀ⲛⲉϥϩⲃⲏⲟⲩⲓ
      ⲉⲑⲛⲁⲛⲉⲩ ⲛⲉⲙ ⲛⲉϥϣⲫⲏⲣⲓ ⲉⲧⲁϥⲧⲁⲙⲱⲟⲩ ⲉ̀ⲣⲱⲟⲩ.</td>
      <td><span style="color:#b00e23">(ⲓ̅ⲁ̅)</span> ⲁⲩⲣ̅ⲡⲱⲃϣ̅ ⲛ̅ⲛⲉϥⲡⲉⲧⲛⲁⲛⲟⲩϥ
      ⲛ̅ⲧⲁϥⲧⲥⲁⲃⲉ ⲛⲉⲩⲉⲓⲟⲧⲉ ⲉⲣⲟⲟⲩ ⲙ̅ⲡⲉⲩⲙ̅ⲧⲟ ⲉⲃⲟⲗ</td>
      <td><span style="color:#b00e23">(11)</span> And they forgot his benefits,
      and his miracles which he had shewed them;</td>
      <td><span style="color:#b00e23">(11)</span> καὶ ἐπελάθοντο τῶν εὐεργεσιῶν
      αὐτοῦ καὶ τῶν θαυµασίων αὐτοῦ, ὧν ἔδειξεν αὐτοῖς,</td>
    </tr>

    <tr>
      <td><span style="color:#b00e23">(ⲓ̅ⲃ̅)</span> ⲛⲓϣⲫⲏⲣⲓ ⲉⲧⲁϥⲁⲓⲧⲟⲩ ⲙ̀ⲡⲉⲙ̀ⲑⲟ
      ⲛ̀ⲛⲟⲩⲓⲟϯ ϧⲉⲛ ⲡⲕⲁϩⲓ ⲛ̀ⲭⲏⲙⲓ ϧⲉⲛ ⲧⲕⲟⲓ ⲛ̀ϫⲁⲛⲓ.</td>
      <td><span style="color:#b00e23">(ⲓ̅ⲃ̅)</span> ⲛⲉϣⲡⲏⲣⲉ ⲛ̅ⲧⲁϥⲁⲁⲩ ϩⲙ̅ ⲡⲕⲁϩ
      ⲛ̅ⲕⲏⲙⲉ ϩⲛ̅ ⲧⲥⲱϣⲉ ⲛ̅ⲧϫⲁⲁⲛⲉ.</td>
      <td><span style="color:#b00e23">(12)</span> the miracles which he wrought
      before their fathers, in the land of Egypt, in the plain of Tanes.</td>
      <td><span style="color:#b00e23">(12)</span> ἐναντίον τῶν πατέρων αὐτῶν ἃ
      ἐποίησεν θαυµάσια ἐν γῇ Αἰγύπτῳ ἐν πεδίῳ Τάνεως.</td>
    </tr>

    <tr>
      <td><span style="color:#b00e23">(ⲓ̅ⲅ̅)</span> ⲁϥⲫⲱⲣϫ ⲙ̀ⲫⲓⲟⲙ ⲟⲩⲟϩ ⲁϥⲉⲛⲟⲩ
      ⲉ̀ⲃⲟⲗ ⲛ̀ϧⲏⲧϥ: ⲁϥⲧⲁϩⲟ ⲛ̀ϩⲁⲛⲙⲱⲟⲩ ⲉ̀ⲣⲁⲧⲟⲩ ⲙ̀ⲫⲣⲏϯ ⲛ̀ⲟⲩⲁⲥⲕⲟⲥ:</td>
      <td><span style="color:#b00e23">(ⲓ̅ⲅ̅)</span> ⲁϥⲡⲉϩ ⲑⲁⲗⲁⲥⲥⲁ ⲁϥⲛ̅ⲧⲟⲩ ⲉⲃⲟⲗ.
      ⲁϥⲧⲁϩⲉ ⲙ̅ⲙⲟⲟⲩ ⲉⲣⲁⲧⲟⲩ ⲛ̅ⲑⲉ ⲛ̅ⲟⲩⲁⲥⲕⲟⲥ.</td>
      <td><span style="color:#b00e23">(13)</span> He clave the sea, and led
      them through: he made the waters to stand as in a bottle.</td>
      <td><span style="color:#b00e23">(13)</span> διέρρηξεν θάλασσαν καὶ
      διήγαγεν αὐτούς, ἔστησεν ὕδατα ὡσεὶ ἀσκὸν</td>
    </tr>

    <tr>
      <td><span style="color:#b00e23">(ⲓ̅ⲇ̅)</span> <span style=
      "color:#05537d">(13)</span> ⲁϥϭⲓⲙⲱⲓⲧ ⲛⲱⲟⲩ ϧⲉⲛ ⲟⲩϭⲏⲡⲓ ⲙ̀ⲡⲓⲉϩⲟⲟⲩ: ⲟⲩⲟϩ ϧⲉⲛ
      ⲡⲓⲉϫⲱⲣϩ ⲧⲏⲣϥ ϧⲉⲛ ⲟⲩⲱⲓⲛⲓ ⲛ̀ⲟⲩⲭⲣⲱⲙ.</td>
      <td><span style="color:#b00e23">(ⲓ̅ⲇ̅)</span> ⲁϥϫⲓⲙⲟⲉⲓⲧ ϩⲏⲧⲟⲩ ϩⲛ̅
      ⲟⲩⲕⲗⲟⲟⲗⲉ ⲙ̅ⲡⲉϩⲟⲟⲩ. ⲁⲩⲱ ϩⲙ̅ ⲡⲟⲩⲟⲉⲓⲛ ⲙ̅ⲡⲕⲱϩⲧ̅ ⲛ̅ⲧⲉⲩϣⲏ ⲧⲏⲣⲥ̅.</td>
      <td><span style="color:#b00e23">(14)</span> And he guided them with a
      cloud by day, and all the night with a light of fire.</td>
      <td><span style="color:#b00e23">(14)</span> καὶ ὡδήγησεν αὐτοὺς ἐν νεφέλῃ
      ἡµέρας καὶ ὅλην τὴν νύκτα ἐν φωτισµῷ πυρός.</td>
    </tr>

    <tr>
      <td><span style="color:#b00e23">(ⲓ̅ⲉ̅)</span> <span style=
      "color:#05537d">(14)</span> ⲁϥⲫⲱϫⲓ ⲛ̀ⲟⲩⲡⲉⲧⲣⲁ ϩⲓ ⲡϣⲁϥⲉ ⲟⲩⲟϩ ⲁϥⲧⲥⲱⲟⲩ ⲙ̀ⲫⲣⲏϯ
      ϧⲉⲛ ⲟⲩⲛⲟⲩⲛ ⲉϥⲟϣ:</td>
      <td><span style="color:#b00e23">(ⲓ̅ⲉ̅)</span> ⲁϥⲡⲱϩ ⲛ̅ⲟⲩⲡⲉⲧⲣⲁ ϩⲓ ⲡϫⲁⲓⲉ.
      ⲁϥⲧⲥⲟⲟⲩ ⲛ̅ⲑⲉ ⲙ̅ⲡⲛⲟⲩⲛ ⲉⲧⲛⲁϣⲱϥ.</td>
      <td><span style="color:#b00e23">(15)</span> he clave a rock in the
      wilderness, and made them drink as in a great deep.</td>
      <td><span style="color:#b00e23">(15)</span> διέρρηξεν πέτραν ἐν ἐρήµῳ καὶ
      ἐπότισεν αὐτοὺς ὡς ἐν ἀβύσσῳ πολλῇ</td>
    </tr>

    <tr>
      <td><span style="color:#b00e23">(ⲓ̅ⲋ̅)</span> <span style=
      "color:#05537d">(14)</span> ⲁϥⲓ̀ ⲛ̀ⲟⲩⲙⲱⲟⲩ ⲉ̀ⲃⲟⲗ ϧⲉⲛ ⲟⲩⲡⲉⲧⲣⲁ: ⲟⲩⲟϩ ⲁⲥⲓⲛⲓ
      ⲉ̀ϩⲣⲏⲓ ⲉ̀ϩⲁⲛⲙⲱⲟⲩ ⲙ̀ⲫⲣⲏϯ ⲛ̀ϩⲁⲛⲓⲁⲣⲱⲟⲩ.</td>
      <td><span style="color:#b00e23">(ⲓ̅ⲋ̅)</span> ⲁϥⲛ̅ ⲙ̅ⲙⲟⲟⲩ ⲉⲃⲟⲗ ϩⲛ̅
      ⲟⲩⲡⲉⲧⲣⲁ. ⲁⲩⲱ ⲁϥⲛ̅ ⲙ̅ⲙⲟⲩ ⲉⲓⲛ ⲉⲡⲉⲥⲏⲧ ⲛ̅ⲑⲉ ⲛ̅ϩⲉⲛⲉⲓⲉⲣⲱⲟⲩ.</td>
      <td><span style="color:#b00e23">(16)</span> And he brought water out of
      the rock, and caused waters to flow down as rivers.</td>
      <td><span style="color:#b00e23">(16)</span> καὶ ἐξήγαγεν ὕδωρ ἐκ πέτρας
      καὶ κατήγαγεν ὡς ποταµοὺς ὕδατα.</td>
    </tr>

    <tr>
      <td><span style="color:#b00e23">(ⲓ̅ⲍ̅)</span> <span style=
      "color:#05537d">(15)</span> ⲁⲩⲟⲩⲁϩⲧⲟⲧⲟⲩ ⲉ̀ⲉⲣⲛⲟⲃⲓ ⲉ̀ⲣⲟϥ ⲟⲛ ⲟⲩⲟϩ ⲁⲩⲑⲣⲉ
      ⲡⲉⲧϭⲟⲥⲓ ϫⲱⲛⲧ ϧⲉⲛ ⲟⲩⲙⲁ ⲛ̀ⲁⲑⲙⲱⲟⲩ.</td>
      <td><span style="color:#b00e23">(ⲓ̅ⲍ̅)</span> ⲁⲩⲟⲩⲱϩ ⲉⲧⲟⲟⲧⲟⲩ ⲉⲣ̅ⲛⲟⲃⲉ
      ⲉⲣⲟϥ. ⲁⲩϯⲛⲟⲩϭⲥ̅ ⲙ̅ⲡⲉⲧϫⲟⲥⲉ ϩⲛ̅ ⲟⲩⲙⲁ ⲉⲙⲛ̅ⲙⲟⲟⲩ ⲛ̅ϩⲏⲧϥ̅.</td>
      <td><span style="color:#b00e23">(17)</span> And they sinned yet more
      against him; they provoked the Most High in the wilderness.</td>
      <td><span style="color:#b00e23">(17)</span> καὶ προσέθεντο ἔτι τοῦ
      ἁµαρτάνειν αὐτῷ, παρεπίκραναν τὸν ὕψιστον ἐν ἀνύδρῳ</td>
    </tr>

    <tr>
      <td><span style="color:#b00e23">(ⲓ̅ⲏ̅)</span> <span style=
      "color:#05537d">(16)</span> ⲁⲩⲉⲣⲡⲓⲣⲁⲍⲓⲛ ⲙ̀ⲫϯ ϧⲉⲛ ⲛⲟⲩϩⲏⲧ ⲉ̀ⲑⲣⲟⲩⲉⲣⲉⲧⲓⲛ
      ⲛ̀ϩⲁⲛϧⲣⲏⲟⲩⲓ ⲛ̀ⲛⲟⲩⲯⲩⲭⲏ.</td>
      <td><span style="color:#b00e23">(ⲓ̅ⲏ̅)</span> ⲁⲩⲡⲉⲓⲣⲁⲍⲉ ⲙ̅ⲡⲛⲟⲩⲧⲉ ϩⲛ̅
      ⲛⲉⲩϩⲏⲧ. ⲉⲧⲣⲉⲩⲁⲓⲧⲉⲓ ⲛ̅ϩⲉⲛϭⲓⲛⲟⲩⲟⲟⲙ ⲛ̅ⲛⲉⲩⲯⲩⲭⲏ.</td>
      <td><span style="color:#b00e23">(18)</span> And they tempted God in their
      hearts, in asking meat for the desire of their souls.</td>
      <td><span style="color:#b00e23">(18)</span> καὶ ἐξεπείρασαν τὸν θεὸν ἐν
      ταῖς καρδίαις αὐτῶν τοῦ αἰτῆσαι βρώµατα ταῖς ψυχαῖς αὐτῶν</td>
    </tr>

    <tr>
      <td><span style="color:#b00e23">(ⲓ̅ⲑ̅)</span> <span style=
      "color:#05537d">(17)</span> ⲟⲩⲟϩ ⲁⲩⲥⲁϫⲓ ⲛ̀ⲥⲁ ⲫϯ ⲉⲩϫⲱ ⲙ̀ⲙⲟⲥ: ϫⲉ ⲁⲛ
      ϥⲛⲁϣ̀ϫⲉⲙϫⲟⲙ ⲛ̀ϫⲉ ⲫϯ ⲉ̀ⲥⲟⲃϯ ⲛ̀ⲟⲩⲧⲣⲁⲡⲉⲍⲁ ϩⲓ ⲡϣⲁϥⲉ:</td>
      <td><span style="color:#b00e23">(ⲓ̅ⲑ̅)</span> ⲁⲩⲕⲁⲧⲁⲗⲁⲗⲉⲓ ⲙ̅ⲡⲛⲟⲩⲧⲉ ⲉⲩϫⲱ
      ⲙ̅ⲙⲟⲥ. ϫⲉ ⲙⲏ ⲟⲩⲛ̅ϭⲟⲙ ⲙ̅ⲡⲛⲟⲩⲧⲉ ⲉⲥⲃⲧⲉ ⲟⲩⲧⲣⲁⲡⲉⲍⲁ ϩⲓ ⲡϫⲁⲓⲉ.</td>
      <td><span style="color:#b00e23">(19)</span> They spoke also against God,
      and said, Will God be able to prepare a table in the wilderness?</td>
      <td><span style="color:#b00e23">(19)</span> καὶ κατελάλησαν τοῦ θεοῦ καὶ
      εἶπαν Μὴ δυνήσεται ὁ θεὸς ἑτοιµάσαι τράπεζαν ἐν ἐρήµῳ;</td>
    </tr>

    <tr>
      <td><span style="color:#b00e23">(ⲕ̅)</span> <span style=
      "color:#05537d">(17)</span> ϫⲉ ⲁϥⲙⲓϣⲓ ⲛ̀ϯⲡⲉⲧⲣⲁ ⲁⲩϧⲁϯ ⲉ̀ⲃⲟⲗ ⲛ̀ϫⲉ ϩⲁⲛⲙⲱⲟⲩ
      ⲟⲩⲟϩ ϩⲁⲛⲙⲟⲩⲛⲥⲱⲣⲉⲙ ⲁϥϭⲱⲗⲕ ⲙ̀ⲙⲱⲟⲩ: ⲙⲏ ⲟⲩⲟⲛ ϣ̀ϫⲟⲙ ⲙ̀ⲙⲟϥ ⲉ̀ϯⲱⲓⲕ ⲟⲛ: ⲓⲉ ⲉ̀ⲥⲟⲃϯ
      ⲛ̀ⲟⲩⲧⲣⲁⲡⲉⲍⲁ ⲙ̀ⲡⲉϥⲗⲁⲟⲥ.</td>
      <td><span style="color:#b00e23">(ⲕ̅)</span> ⲉⲃⲟⲗ ϫⲉ ⲁϥⲡⲁⲧⲁⲥⲥⲉ ⲛ̅ⲟⲩⲡⲉⲧⲣⲁ
      ⲁⲩϣⲟⲩⲟ ⲛ̅ϭⲓ ϩⲉⲛⲙⲟⲟⲩ. ⲁⲩⲱ ⲁⲩⲥⲱⲕ ⲛ̅ϭⲓ ϩⲉⲛⲙⲟⲩ ⲛ̅ⲥⲱⲣⲙ̅. ⲙⲏ ⲟⲩⲛ̅ϣ̅ϭⲟⲙ ⲙ̅ⲙⲟϥ ⲟⲛ
      ⲉϯⲟⲉⲓⲕ ⲛⲁⲛ. ⲏ ⲥⲉⲃⲧⲉ ⲟⲩⲧⲣⲁⲡⲉⲍⲁ ⲙ̅ⲡⲉϥⲗⲁⲟⲥ.</td>
      <td><span style="color:#b00e23">(20)</span> Forasmuch as he smote the
      rock, and the waters flowed, and the torrents ran abundantly; will he be
      able also to give bread, or prepare a table for his people?</td>
      <td><span style="color:#b00e23">(20)</span> ἐπεὶ ἐπάταξεν πέτραν καὶ
      ἐρρύησαν ὕδατα καὶ χείµαρροι κατεκλύσθησαν, µὴ καὶ ἄρτον δύναται δοῦναι ἢ
      ἑτοιµάσαι τράπεζαν τῷ λαῷ αὐτοῦ;</td>
    </tr>

    <tr>
      <td><span style="color:#b00e23">(ⲕ̅ⲁ̅)</span> <span style=
      "color:#05537d">(18)</span> ⲉⲑⲃⲉ ⲫⲁⲓ ⲁϥⲥⲱⲧⲉⲙ ⲛ̀ϫⲉ ⲫϯ ⲁϥϩⲓⲧⲟⲩ ⲉ̀ⲫⲁϩⲟⲩ:
      ⲟⲩⲭⲣⲱⲙ ⲁϥⲙⲟϩ ϧⲉⲛ ⲓⲁⲕⲱⲃ: ⲟⲩⲟϩ ⲟⲩϫⲱⲛⲧ ⲁϥⲓ̀ ⲉ̀ϩⲣⲏⲓ ⲉ̀ϫⲉⲛ ⲡⲓⲥ̅ⲗ̅.</td>
      <td><span style="color:#b00e23">(ⲕ̅ⲁ̅)</span> ⲉⲧⲃⲉ ⲡⲁⲓ ⲁ ⲡϫⲟⲉⲓⲥ ⲥⲱⲧⲙ̅
      ⲁϥⲛⲟⲩϭⲥ̅. ⲁⲩⲕⲱϩⲧ̅ ⲙⲟⲩϩ ϩⲛ̅ ⲓⲁⲕⲱⲃ. ⲁⲩⲟⲣⲅⲏ ⲉⲓ ⲉϩⲣⲁⲓ ⲉϫⲙ̅ ⲡⲓⲏ̅ⲗ̅.</td>
      <td><span style="color:#b00e23">(21)</span> Therefore the Lord heard, and
      was provoked: and fire was kindled in Jacob, and wrath went up against
      Israel.</td>
      <td><span style="color:#b00e23">(21)</span> διὰ τοῦτο ἤκουσεν κύριος καὶ
      ἀνεβάλετο, καὶ πῦρ ἀνήφθη ἐν Ιακωβ, καὶ ὀργὴ ἀνέβη ἐπὶ τὸν Ισραηλ,</td>
    </tr>

    <tr>
      <td><span style="color:#b00e23">(ⲕ̅ⲃ̅)</span> <span style=
      "color:#05537d">(19)</span> ϫⲉ ⲙ̀ⲡⲟⲩⲛⲁϩϯ ⲉ̀ⲫϯ ⲟⲩⲇⲉ ⲙ̀ⲡⲟⲩⲉⲣϩⲉⲗⲡⲓⲥ
      ⲉ̀ⲡⲉϥⲟⲩϫⲁⲓ.</td>
      <td><span style="color:#b00e23">(ⲕ̅ⲃ̅)</span> ϫⲉ ⲙ̅ⲡⲟⲩⲡⲓⲥⲧⲉⲩⲉ ⲉⲡⲛⲟⲩⲧⲉ
      ⲟⲩⲇⲉ ⲙ̅ⲡⲟⲩϩⲉⲗⲡⲓⲍⲉ ⲉⲡⲉϥⲟⲩϫⲁⲓ.</td>
      <td><span style="color:#b00e23">(22)</span> Because they believed not in
      God, and trusted not in his salvation.</td>
      <td><span style="color:#b00e23">(22)</span> ὅτι οὐκ ἐπίστευσαν ἐν τῷ θεῷ
      οὐδὲ ἤλπισαν ἐπὶ τὸ σωτήριον αὐτοῦ.</td>
    </tr>

    <tr>
      <td><span style="color:#b00e23">(ⲕ̅ⲅ̅)</span> <span style=
      "color:#05537d">(20)</span> ⲁϥϩⲟⲛϩⲉⲛ ⲛ̀ⲛⲓϭⲏⲡⲓ ⲉⲧⲥⲁⲡϣⲱⲓ: ⲟⲩⲟϩ ⲁϥⲟⲩⲱⲛ
      ⲛ̀ⲛⲓⲣⲱⲟⲩ ⲛ̀ⲧⲉ ⲧⲫⲉ:</td>
      <td><span style="color:#b00e23">(ⲕ̅ⲅ̅)</span> ⲁⲩϩⲱⲛ ⲉⲧⲟⲟⲧⲟⲩ ⲛ̅ⲛⲉⲕⲗⲟⲟⲗⲉ
      ⲉⲧⲛ̅ⲧⲡⲉ ⲙ̅ⲙⲟⲟⲩ. ⲁⲩⲱ ⲁϥⲟⲩⲱⲛ ⲛ̅ⲛ̅ⲣⲟ ⲛ̅ⲧⲡⲉ</td>
      <td><span style="color:#b00e23">(23)</span> Yet he commanded the clouds
      from above, and opened the doors of heaven,</td>
      <td><span style="color:#b00e23">(23)</span> καὶ ἐνετείλατο νεφέλαις
      ὑπεράνωθεν καὶ θύρας οὐρανοῦ ἀνέῳξεν</td>
    </tr>

    <tr>
      <td><span style="color:#b00e23">(ⲕ̅ⲇ̅)</span> <span style=
      "color:#05537d">(20)</span> ⲁϥϩⲱⲟⲩ ⲛⲱⲟⲩ ⲛ̀ⲟⲩⲙⲁⲛⲛⲁ ⲉ̀ⲑⲣⲟⲩⲟⲩⲱⲙ ⲟⲩⲟϩ ⲟⲩⲱⲓⲕ
      ⲛ̀ⲧⲉ ⲧⲫⲉ ⲁϥⲧⲏⲓϥ ⲛⲱⲟⲩ:</td>
      <td><span style="color:#b00e23">(ⲕ̅ⲇ̅)</span> ⲁϥϩⲱⲟⲩ ⲛⲁⲩ ⲙ̅ⲡⲙⲁⲛⲛⲁ
      ⲉⲟⲩⲟⲙϥ̅. ⲁϥϯⲛⲁⲩ ⲙ̅ⲡⲟⲉⲓⲕ ⲛ̅ⲧⲡⲉ.</td>
      <td><span style="color:#b00e23">(24)</span> and rained upon them manna to
      eat, and gave them the bread of heaven.</td>
      <td><span style="color:#b00e23">(24)</span> καὶ ἔβρεξεν αὐτοῖς µαννα
      φαγεῖν καὶ ἄρτον οὐρανοῦ ἔδωκεν αὐτοῖς·</td>
    </tr>

    <tr>
      <td><span style="color:#b00e23">(ⲕ̅ⲉ̅)</span> <span style=
      "color:#05537d">(20)</span> ⲡⲱⲓⲕ ⲛ̀ⲧⲉ ⲛⲓⲁⲅⲅⲉⲗⲟⲥ ⲁϥⲟⲩⲟⲙϥ ⲛ̀ϫⲉ ⲫⲣⲱⲙⲓ:
      ⲁϥⲟⲩⲱⲣⲡ ⲛⲱⲟⲩ ⲛ̀ⲟⲩϧⲣⲉ ⲉⲩⲥⲓ.</td>
      <td><span style="color:#b00e23">(ⲕ̅ⲉ̅)</span> ⲡⲟⲉⲓⲕ ⲛ̅ⲛ̅ⲁⲅⲅⲉⲗⲟⲥ ⲁ ⲡⲣⲱⲙⲉ
      ⲟⲩⲟⲙϥ̅. ⲁϥϫⲟⲟⲩ ⲛ̅ⲟⲩϩⲣⲉ ⲛⲁⲩ ⲉⲩⲥⲉⲓ.</td>
      <td><span style="color:#b00e23">(25)</span> Man ate angels’ bread; he
      sent them provision to the full.</td>
      <td><span style="color:#b00e23">(25)</span> ἄρτον ἀγγέλων ἔφαγεν
      ἄνθρωπος, ἐπισιτισµὸν ἀπέστειλεν αὐτοῖς εἰς πλησµονήν.</td>
    </tr>

    <tr>
      <td><span style="color:#b00e23">(ⲕ̅ⲋ̅)</span> <span style=
      "color:#05537d">(21)</span> ⲁϥⲧⲟⲩⲛⲟⲥ ⲟⲩⲑⲟⲩⲣⲏⲥ ⲉ̀ⲃⲟⲗ ϧⲉⲛ ⲧⲫⲉ: ⲟⲩⲟϩ ⲛ̀ϧⲣⲏⲓ
      ϧⲉⲛ ⲧⲉϥϫⲟⲙ ⲁϥⲓⲛⲓ ⲙ̀ⲡⲓⲉⲙⲉⲛⲧ.</td>
      <td><span style="color:#b00e23">(ⲕ̅ⲋ̅)</span> ⲁϥⲧⲟⲩⲛⲉⲥⲟⲩ ⲧⲟⲩⲣⲏⲥ ⲉⲃⲟⲗ ϩⲛ̅
      ⲧⲡⲉ ⲁϥⲉⲓⲛⲉ ⲛ̅ⲟⲩⲉⲙⲛ̅ⲧ ϩⲛ̅ ⲧⲉϥϭⲟⲙ.</td>
      <td><span style="color:#b00e23">(26)</span> He removed the south wind
      from heaven; and by his might he brought in the south-west wind.</td>
      <td><span style="color:#b00e23">(26)</span> ἀπῆρεν νότον ἐξ οὐρανοῦ καὶ
      ἐπήγαγεν ἐν τῇ δυναστείᾳ αὐτοῦ λίβα</td>
    </tr>

    <tr>
      <td><span style="color:#b00e23">(ⲕ̅ⲍ̅)</span> <span style=
      "color:#05537d">(22)</span> ⲁϥϩⲱⲟⲩ ⲉ̀ϫⲱⲟⲩ ⲛ̀ϩⲁⲛⲥⲁⲣⲝ ⲙ̀ⲫⲣⲏϯ ⲛ̀ⲟⲩⲕⲁϩⲓ: ⲛⲉⲙ
      ϩⲁⲛϩⲁⲗⲁϯ ⲉⲩⲟⲓ ⲛ̀ⲧⲉⲛϩ ⲙ̀ⲫⲣⲏϯ ⲙ̀ⲡⲓϣⲱ ⲛ̀ⲧⲉ ⲛⲓⲁⲙⲁⲓⲟⲩ:</td>
      <td><span style="color:#b00e23">(ⲕ̅ⲍ̅)</span> ⲁϥϩⲱⲟⲩ ⲉϫⲱⲟⲩ ⲛ̅ϩⲉⲛⲥⲁⲣⲝ̅
      ⲛ̅ⲑⲉ ⲙ̅ⲡϣⲟⲉⲓϣ. ⲁⲩⲱ ϩⲉⲛϩⲁⲗⲁⲧⲉ ⲉⲩϩⲏⲗ ⲛ̅ⲑⲉ ⲙ̅ⲡϣⲱ ⲛ̅ⲑⲁⲗⲁⲥⲥⲁ.</td>
      <td><span style="color:#b00e23">(27)</span> And he rained upon them flesh
      like dust, and feathered birds like the sand of the seas.</td>
      <td><span style="color:#b00e23">(27)</span> καὶ ἔβρεξεν ἐπ’ αὐτοὺς ὡσεὶ
      χοῦν σάρκας καὶ ὡσεὶ ἄµµον θαλασσῶν πετεινὰ πτερωτά,</td>
    </tr>

    <tr>
      <td><span style="color:#b00e23">(ⲕ̅ⲏ̅)</span> <span style=
      "color:#05537d">(22)</span> ⲟⲩⲟϩ ⲁⲩϩⲉⲓ ⲉ̀ⲑⲙⲏϯ ⲛ̀ⲛⲟⲩⲡⲁⲣⲉⲙⲃⲟⲗⲏ ⲙ̀ⲡⲕⲱϯ
      ⲛ̀ⲛⲟⲩⲙⲁⲛ̀ϣⲱⲡⲓ.</td>
      <td><span style="color:#b00e23">(ⲕ̅ⲏ̅)</span> ⲁⲩϩⲉ ⲉⲧⲙⲏⲧⲉ ⲛ̅ⲧⲉⲩⲡⲁⲣⲉⲙⲃⲟⲗⲏ
      ⲁⲩⲱ ⲡⲕⲱⲧⲉ ⲙ̅ⲡⲉⲩⲙⲁⲛ̅ϣⲱⲡⲉ.</td>
      <td><span style="color:#b00e23">(28)</span> And they fell into the midst
      of their camp, round about their tents.</td>
      <td><span style="color:#b00e23">(28)</span> καὶ ἐπέπεσον εἰς µέσον τῆς
      παρεµβολῆς αὐτῶν κύκλῳ τῶν σκηνωµάτων αὐτῶν,</td>
    </tr>

    <tr>
      <td><span style="color:#b00e23">(ⲕ̅ⲑ̅)</span> <span style=
      "color:#05537d">(23)</span> ⲁⲩⲟⲩⲱⲙ ⲟⲩⲟϩ ⲁⲩⲥⲓ ⲉ̀ⲙⲁϣⲱ: ⲟⲩⲟϩ ⲧⲟⲩⲉⲡⲓⲑⲩⲙⲓⲁ
      ⲁϥⲉⲛⲥ ⲛⲱⲟⲩ</td>
      <td><span style="color:#b00e23">(ⲕ̅ⲑ̅)</span> ⲁⲩⲟⲩⲱⲙ ⲁⲩⲥⲉⲓ ⲉⲙⲁⲧⲉ: ⲁϥⲉⲓⲛⲉ
      ⲛⲁⲩ ⲙ̅ⲡⲉⲧⲟⲩⲟⲩⲁϣϥ̅.</td>
      <td><span style="color:#b00e23">(29)</span> So they ate, and were
      completely filled; and he gave them their desire.</td>
      <td><span style="color:#b00e23">(29)</span> καὶ ἐφάγοσαν καὶ ἐνεπλήσθησαν
      σφόδρα, καὶ τὴν ἐπιθυµίαν αὐτῶν ἤνεγκεν αὐτοῖς,</td>
    </tr>

    <tr>
      <td><span style="color:#b00e23">(ⲗ̅)</span> <span style=
      "color:#05537d">(23)</span> ⲟⲩⲟϩ ⲙ̀ⲡⲟⲩϭⲣⲟϩ ⲉ̀ⲃⲟⲗ ϩⲁ ⲧⲟⲩⲉ̀ⲡⲓⲑⲩⲙⲓⲁ.
      <span style="color:#05537d">(24)</span> ⲉⲧⲓ ⲉⲣⲉ ⲧⲟⲩϧⲣⲉ ⲭⲏ ϧⲉⲛ ⲣⲱⲟⲩ</td>
      <td><span style="color:#b00e23">(ⲗ̅)</span> ⲙ̅ⲡⲟⲩⲣ̅ϭⲣⲱϩ ϩⲛ̅ ⲧⲉⲩⲉⲡⲓⲑⲩⲙⲓⲁ.
      ⲉⲧⲓ ⲉⲣⲉ ⲧⲉϩⲣⲉ ϩⲛ̅ ⲣⲱⲟⲩ</td>
      <td><span style="color:#b00e23">(30)</span> They were not disappointed of
      their desire: but when their food was yet in their mouth,</td>
      <td><span style="color:#b00e23">(30)</span> οὐκ ἐστερήθησαν ἀπὸ τῆς
      ἐπιθυµίας αὐτῶν. ἔτι τῆς βρώσεως αὐτῶν οὔσης ἐν τῷ στόµατι αὐτῶν</td>
    </tr>

    <tr>
      <td><span style="color:#b00e23">(ⲗ̅ⲁ̅)</span> <span style=
      "color:#05537d">(24)</span> ⲁ ⲡϫⲱⲛⲧ ⲙ̀ⲫϯ ⲁϥⲓ ⲉ̀ϩⲣⲏⲓ ⲉ̀ϫⲱⲟⲩ. <span style=
      "color:#05537d">(25)</span> ⲟⲩⲟϩ ⲁϥϧⲱⲧⲉⲃ ⲛ̀ϧⲣⲏⲓ ϧⲉⲛ ⲡⲟⲩϩⲟⲩⲟ: ⲟⲩⲟϩ
      ⲛⲓⲕⲉⲥⲱⲧⲡ ⲛ̀ⲧⲉ ⲡⲓⲥ̅ⲗ̅ ⲁϥⲥⲟⲛϩⲟⲩ.</td>
      <td><span style="color:#b00e23">(ⲗ̅ⲁ̅)</span> ⲁ ⲧⲟⲣⲅⲏ ⲙ̅ⲡⲛⲟⲩⲧⲉ ⲉⲓ ⲉϩⲣⲁⲓ
      ⲉϫⲱⲟⲩ ⲁϥⲙⲟⲩⲟⲩⲧ ⲙ̅ⲡⲉⲩϩⲟⲩⲟ. ⲁϥⲧⲁⲩⲟ ⲉϩⲣⲁⲓ ⲛ̅ⲛ̅ⲥⲱⲧⲡ̅ ⲙⲡⲓⲏ̅ⲗ̅.</td>
      <td><span style="color:#b00e23">(31)</span> then the indignation of God
      rose up against them, and slew the fattest of them, and overthrew the
      choice men of Israel.</td>
      <td><span style="color:#b00e23">(31)</span> καὶ ὀργὴ τοῦ θεοῦ ἀνέβη ἐπ’
      αὐτοὺς καὶ ἀπέκτεινεν ἐν τοῖς πίοσιν αὐτῶν καὶ τοὺς ἐκλεκτοὺς τοῦ Ισραηλ
      συνεπόδισεν.</td>
    </tr>

    <tr>
      <td><span style="color:#b00e23">(ⲗ̅ⲃ̅)</span> <span style=
      "color:#05537d">(26)</span> ϧⲉⲛ ⲛⲁⲓ ⲧⲏⲣⲟⲩ ⲁⲩⲉⲣⲛⲟⲃⲓ ⲉ̀ⲣⲟϥ ⲟⲛ: ⲟⲩⲟϩ
      ⲙ̀ⲡⲟⲩⲛⲁϩϯ ⲉ̀ⲛⲉϥϣⲫⲏⲣⲓ.</td>
      <td><span style="color:#b00e23">(ⲗ̅ⲃ̅)</span> ϩⲛ̅ ⲛⲁⲓ ⲧⲏⲣⲟⲩ ⲁⲩⲣ̅ⲛⲟⲃⲉ ⲟⲛ.
      ⲙ̅ⲡⲟⲩⲡⲓⲥⲧⲉⲩⲉ ϩⲛ̅ ⲛⲉϥϣⲡⲏⲣⲉ.</td>
      <td><span style="color:#b00e23">(32)</span> In the midst of all this they
      sinned yet more, and believed not his miracles.</td>
      <td><span style="color:#b00e23">(32)</span> ἐν πᾶσιν τούτοις ἥµαρτον ἔτι
      καὶ οὐκ ἐπίστευσαν ἐν τοῖς θαυµασίοις αὐτοῦ,</td>
    </tr>

    <tr>
      <td><span style="color:#b00e23">(ⲗ̅ⲅ̅)</span> <span style=
      "color:#05537d">(27)</span> ⲁⲩⲙⲟⲩⲛⲕ ⲛ̀ϫⲉ ⲛⲟⲩⲉϩⲟⲟⲩ ϧⲉⲛ ⲟⲩⲙⲉⲧⲉⲫⲗⲏⲟⲩ ⲛⲉⲙ
      ⲛⲟⲩⲕⲉⲣⲟⲙⲡⲓ ϧⲉⲛ ⲟⲩⲭⲱⲗⲉⲙ.</td>
      <td><span style="color:#b00e23">(ⲗ̅ⲅ̅)</span> ⲁ ⲛⲉⲩϩⲟⲟⲩ ⲱϫⲛ̅ ϩⲙ̅
      ⲡⲡⲉⲧϣⲟⲩⲉⲓⲧ. ⲁⲩⲱ ⲛⲉⲩⲣⲟⲙⲡⲉ ϩⲛ̅ ⲟⲩϭⲉⲡⲏ.</td>
      <td><span style="color:#b00e23">(33)</span> And their days were consumed
      in vanity, and their years with anxiety.</td>
      <td><span style="color:#b00e23">(33)</span> καὶ ἐξέλιπον ἐν µαταιότητι αἱ
      ἡµέραι αὐτῶν καὶ τὰ ἔτη αὐτῶν µετὰ σπουδῆς.</td>
    </tr>

    <tr>
      <td><span style="color:#b00e23">(ⲗ̅ⲇ̅)</span> <span style=
      "color:#05537d">(28)</span> ⲉ̀ϣⲱⲡ ⲁϥϣⲁⲛϧⲱⲧⲉⲃ ⲛ̀ⲥⲱⲟⲩ ⲧⲟⲧⲉ ⲉ̀ϣⲁⲩⲕⲱϯ ⲛ̀ⲥⲱϥ
      ⲟⲩⲟϩ ⲁⲩⲕⲟⲧⲟⲩ ⲁⲩϣⲟⲣⲡⲟⲩ ϩⲁ ⲫϯ.</td>
      <td><span style="color:#b00e23">(ⲗ̅ⲇ̅)</span> ⲛ̅ⲧⲉⲣⲉϥⲙⲟⲩⲟⲩⲧ ⲛ̅ϩⲏⲧⲟⲩ
      ⲛ̅ⲧⲁⲩϣⲓⲛⲉ ⲛ̅ⲥⲱϥ. ⲁⲩⲕⲧⲟⲟⲩ ⲁⲩϣⲟⲣⲡⲟⲩ ⲉⲡⲛⲟⲩⲧⲉ.</td>
      <td><span style="color:#b00e23">(34)</span> When he slew them, they
      sought him: and they returned and called betimes upon God.</td>
      <td><span style="color:#b00e23">(34)</span> ὅταν ἀπέκτεννεν αὐτούς,
      ἐξεζήτουν αὐτὸν καὶ ἐπέστρεφον καὶ ὤρθριζον πρὸς τὸν θεὸν</td>
    </tr>

    <tr>
      <td><span style="color:#b00e23">(ⲗ̅ⲉ̅)</span> <span style=
      "color:#05537d">(29)</span> ⲟⲩⲟϩ ⲁⲩⲉⲣⲫⲙⲉⲩⲓ ϫⲉ ⲫϯ ⲡⲉ ⲡⲟⲩⲃⲟⲏⲑⲟⲥ: ⲟⲩⲟϩ ⲫϯ
      ⲉⲧϭⲟⲥⲓ ⲡⲉ ⲡⲟⲩⲣⲉϥⲥⲱϯ.</td>
      <td><span style="color:#b00e23">(ⲗ̅ⲉ̅)</span> ⲁⲩⲣ̅ⲡⲙⲉⲩⲉ ϫⲉ ⲡⲛⲟⲩⲧⲉ ⲡⲉ
      ⲡⲉⲩⲃⲟⲏⲑⲟⲥ. ⲁⲩⲱ ⲡⲛⲟⲩⲧⲉ ⲉⲧϫⲟⲥⲉ ⲡⲉ ⲡⲉⲩⲣⲉϥⲥⲱⲧⲉ.</td>
      <td><span style="color:#b00e23">(35)</span> And they remembered that God
      was their helper, and the most high God was their redeemer.</td>
      <td><span style="color:#b00e23">(35)</span> καὶ ἐµνήσθησαν ὅτι ὁ θεὸς
      βοηθὸς αὐτῶν ἐστιν καὶ ὁ θεὸς ὁ ὕψιστος λυτρωτὴς αὐτῶν ἐστιν.</td>
    </tr>

    <tr>
      <td><span style="color:#b00e23">(ⲗ̅ⲋ̅)</span> <span style=
      "color:#05537d">(30)</span> ⲟⲩⲟϩ ⲁⲩⲙⲉⲛⲣⲓⲧϥ ϧⲉⲛ ⲣⲱⲟⲩ: ⲟⲩⲟϩ ⲁⲩϫⲉ ⲙⲉⲑⲛⲟⲩϫ
      ⲉ̀ⲣⲟϥ ϧⲉⲛ ⲛⲟⲩⲗⲁⲥ.</td>
      <td><span style="color:#b00e23">(ⲗ̅ⲋ̅)</span> ⲁⲩⲙⲉⲣⲓⲧϥ̅ ϩⲛ̅ ⲧⲉⲩⲧⲁⲡⲣⲟ.
      ⲁⲩϫⲓϭⲟⲗ ⲉⲣⲟϥ ϩⲙ̅ ⲡⲉⲩⲗⲁⲥ.</td>
      <td><span style="color:#b00e23">(36)</span> Yet they loved him only with
      their mouth, and lied to him with their tongue.</td>
      <td><span style="color:#b00e23">(36)</span> καὶ ἠπάτησαν αὐτὸν ἐν τῷ
      στόµατι αὐτῶν καὶ τῇ γλώσσῃ αὐτῶν ἐψεύσαντο αὐτῷ,</td>
    </tr>

    <tr>
      <td><span style="color:#b00e23">(ⲗ̅ⲍ̅)</span> <span style=
      "color:#05537d">(31)</span> ⲡⲟⲩϩⲏⲧ ⲇⲉ ⲛⲁϥⲥⲟⲩⲧⲱⲛ ⲛⲉⲙⲁϥ ⲁⲛ ⲡⲉ: ⲟⲩⲇⲉ
      ⲙ̀ⲡⲟⲩⲛⲁϩϯ ϧⲉⲛ ⲧⲉϥⲇⲓⲁⲑⲏⲕⲏ.</td>
      <td><span style="color:#b00e23">(ⲗ̅ⲍ̅)</span> ⲡⲉⲩϩⲏⲧ ⲇⲉ ⲛⲉϥⲥⲟⲩⲧⲱⲛ ⲁⲛ
      ⲛⲙ̅ⲙⲁϥ. ⲟⲩⲇⲉ ⲙ̅ⲡⲟⲩⲧⲁⲛϩⲟⲩⲧϥ̅ ϩⲛ̅ ⲧⲉϥⲇⲓⲁⲑⲏⲕⲏ.</td>
      <td><span style="color:#b00e23">(37)</span> For their heart was not right
      with him, neither were they steadfast in his covenant.</td>
      <td><span style="color:#b00e23">(37)</span> ἡ δὲ καρδία αὐτῶν οὐκ εὐθεῖα
      µετ’ αὐτοῦ, οὐδὲ ἐπιστώθησαν ἐν τῇ διαθήκῃ αὐτοῦ.</td>
    </tr>

    <tr>
      <td><span style="color:#b00e23">(ⲗ̅ⲏ̅)</span> <span style=
      "color:#05537d">(32)</span> ⲛ̀ⲑⲟϥ ⲇⲉ ⲟⲩⲣⲉϥϣⲉⲛϩⲏⲧ ⲡⲉ: ⲉϥⲉ̀ⲭⲱ ⲛ̀ⲛⲟⲩⲛⲟⲃⲓ
      ⲛⲱⲟⲩ ⲉ̀ⲃⲟⲗ ⲟⲩⲟϩ ⲛ̀ⲛⲉϥⲧⲁⲕⲱⲟⲩ. <span style="color:#05537d">(33)</span> ⲟⲩⲟϩ
      ⲉϥⲉ̀ⲁϣⲁⲓ ⲉ̀ⲑⲣⲉϥⲧⲁⲥⲑⲟ ⲙ̀ⲡⲉϥⲙⲃⲟⲛ ⲟⲩⲟϩ ⲛ̀ⲛⲉϥⲑⲣⲉ ⲡⲉϥϫⲱⲛⲧ ⲧⲏⲣϥ ⲙⲟϩ.</td>
      <td><span style="color:#b00e23">(ⲗ̅ⲏ̅)</span> ⲛ̅ⲧⲟϥ ⲇⲉ ⲟⲩϣⲁⲛϩⲧⲏϥ ⲡⲉ. ⲁⲩⲱ
      ϥⲛⲁⲕⲱ ⲉⲃⲟⲗ ⲛ̅ⲛⲉⲩⲛⲟⲃⲉ ⲛϥ̅ⲧⲙ̅ⲧⲁⲕⲟⲟⲩ. ϥⲛⲁⲧⲁϣⲉⲕⲧⲟ ⲉⲃⲟⲗ ⲙ̅ⲡⲉϥϭⲱⲛⲧ. ⲛϥ̅ⲛⲁϫⲉⲣⲟ
      ⲁⲛ ⲛ̅ⲧⲉϥⲟⲣⲅⲏ ⲧⲏⲣⲥ̅.</td>
      <td><span style="color:#b00e23">(38)</span> But he is compassionate, and
      will forgive their sins, and will not destroy them: yea, he will
      frequently turn away his wrath, and will not kindle all his anger.</td>
      <td><span style="color:#b00e23">(38)</span> αὐτὸς δέ ἐστιν οἰκτίρµων καὶ
      ἱλάσεται ταῖς ἁµαρτίαις αὐτῶν καὶ οὐ διαφθερεῖ καὶ πληθυνεῖ τοῦ
      ἀποστρέψαι τὸν θυµὸν αὐτοῦ καὶ οὐχὶ ἐκκαύσει πᾶσαν τὴν ὀργὴν αὐτοῦ·</td>
    </tr>

    <tr>
      <td><span style="color:#b00e23">(ⲗ̅ⲑ̅)</span> <span style=
      "color:#05537d">(34)</span> ⲟⲩⲟϩ ⲁϥⲉⲣⲫⲙⲉⲩⲓ ϫⲉ ϩⲁⲛⲥⲁⲣⲝ ⲛⲉ: ⲟⲩⲡⲛ̅ⲁ̅ ⲁϥϣⲁⲛⲓ̀
      ⲉ̀ⲃⲟⲗ ⲙ̀ⲡⲁϥⲕⲟⲧϥ ϫⲉ:</td>
      <td><span style="color:#b00e23">(ⲗ̅ⲑ̅)</span> ⲁϥⲣ̅ⲡⲙⲉⲉⲩⲉ ϫⲉ ϩⲉⲛϭⲁⲣⲝ̅ ⲛⲉ
      ⲟⲩⲡⲛ̅ⲁ̅ ⲉϣⲁϥⲃⲱⲕ ⲡⲉ ⲉⲙⲉϥⲕⲟⲧϥ̅.</td>
      <td><span style="color:#b00e23">(39)</span> And he remembered that they
      are flesh; a wind that passes away, and returns not.</td>
      <td><span style="color:#b00e23">(39)</span> καὶ ἐµνήσθη ὅτι σάρξ εἰσιν,
      πνεῦµα πορευόµενον καὶ οὐκ ἐπιστρέφον.</td>
    </tr>

    <tr>
      <td><span style="color:#b00e23">(ⲙ̅)</span> <span style=
      "color:#05537d">(34)</span> ⲟⲩⲙⲏϣ ⲛ̀ⲥⲟⲡ ⲁⲩϯϫⲱⲛⲧ ⲛⲁϥ ϩⲓ ⲡϣⲁϥⲉ: ⲟⲩⲟϩ
      ⲁⲩϯϫⲱⲛⲧ ⲛⲁϥ ϧⲉⲛ ⲟⲩⲙⲁ ⲛ̀ⲁⲑⲙⲱⲟⲩ:</td>
      <td><span style="color:#b00e23">(ⲙ̅)</span> ϩⲁϩ ⲛ̅ⲥⲟⲡ ⲁⲩϯϭⲱⲛⲧ̅ ⲛⲁϥ ϩⲓ
      ⲡϫⲁⲓⲉ ⲁⲩϯⲛⲟⲩϭⲥ̅ ⲛⲁϥ ϩⲛ̅ ⲟⲩⲙⲁ ⲉⲙⲛ̅ⲙⲟⲟⲩ ⲛ̅ϩⲏⲧϥ̅.</td>
      <td><span style="color:#b00e23">(40)</span> How often did they provoke
      him in the wilderness, and anger him in a dry land!</td>
      <td><span style="color:#b00e23">(40)</span> ποσάκις παρεπίκραναν αὐτὸν ἐν
      τῇ ἐρήµῳ, παρώργισαν αὐτὸν ἐν γῇ ἀνύδρῳ;</td>
    </tr>

    <tr>
      <td><span style="color:#b00e23">(ⲙ̅ⲁ̅)</span> <span style=
      "color:#05537d">(34)</span> ⲁⲩⲕⲟⲧⲟⲩ ⲁⲩⲉⲣⲡⲓⲣⲁⲍⲓⲛ ⲙ̀ⲫϯ: ⲟⲩⲟϩ ⲡⲉⲑⲟⲩⲁⲃ ⲛ̀ⲧⲉ
      ⲡⲓⲥ̅ⲗ̅ ⲁⲩϯϫⲱⲛⲧ ⲛⲁϥ.</td>
      <td><span style="color:#b00e23">(ⲙ̅ⲁ̅)</span> ⲁⲩⲕⲧⲟⲟⲩ ⲟⲛ ⲁⲩⲡⲉⲓⲣⲁⲍⲉ
      ⲙ̅ⲡⲛⲟⲩⲧⲉ. ⲁⲩϯⲛⲟⲩϭⲥ̅ ⲙ̅ⲡⲡⲉⲧⲟⲩⲁⲁⲃ ⲙ̅ⲡⲓⲏ̅ⲗ̅.</td>
      <td><span style="color:#b00e23">(41)</span> Yea, they turned back, and
      tempted God, and provoked the Holy One of Israel.</td>
      <td><span style="color:#b00e23">(41)</span> καὶ ἐπέστρεψαν καὶ ἐπείρασαν
      τὸν θεὸν καὶ τὸν ἅγιον τοῦ Ισραηλ παρώξυναν.</td>
    </tr>

    <tr>
      <td><span style="color:#b00e23">(ⲙ̅ⲃ̅)</span> <span style=
      "color:#05537d">(35)</span> ⲙ̀ⲡⲟⲩⲉⲣⲫⲙⲉⲩⲓ ⲛ̀ⲧⲉϥϫⲓϫ ⲙ̀ⲡⲓⲉϩⲟⲟⲩ ⲉⲧⲁϥⲥⲟⲧⲟⲩ
      ⲉ̀ⲃⲟⲗ ϧⲉⲛ ⲧϫⲓϫ ⲛ̀ⲛⲏ ⲉⲧϩⲟϫϩⲉϫ ⲙ̀ⲙⲱⲟⲩ.</td>
      <td><span style="color:#b00e23">(ⲙ̅ⲃ̅)</span> ⲙ̅ⲡⲟⲩⲣ̅ⲡⲙⲉⲉⲩⲉ ⲛ̅ⲧⲉϥϭⲓϫ
      ⲙ̅ⲡⲉϩⲟⲟⲩ ⲉⲛⲧⲁϥⲥⲟⲧⲟⲩ ⲉⲃⲟⲗ ϩⲛ̅ ⲧϭⲓϫ ⲛ̅ⲛⲉⲧⲑⲗⲓⲃⲉ ⲙ̅ⲙⲟⲟⲩ</td>
      <td><span style="color:#b00e23">(42)</span> They remembered not his hand,
      the day in which he delivered them from the hand of the oppressor.</td>
      <td><span style="color:#b00e23">(42)</span> οὐκ ἐµνήσθησαν τῆς χειρὸς
      αὐτοῦ, ἡµέρας, ἧς ἐλυτρώσατο αὐτοὺς ἐκ χειρὸς θλίβοντος,</td>
    </tr>

    <tr>
      <td><span style="color:#b00e23">(ⲙ̅ⲅ̅)</span> <span style=
      "color:#05537d">(36)</span> ⲙ̀ⲫⲣⲏϯ ⲉⲧⲁϥⲭⲱ ⲛ̀ⲛⲉϥⲙⲏⲓⲛⲓ ϧⲉⲛ ⲭⲏⲙⲓ ⲛⲉⲙ
      ⲛⲉϥϣⲫⲏⲣⲓ ϧⲉⲛ ⲧⲕⲟⲓ ⲛ̀ϫⲁⲛⲓ.</td>
      <td><span style="color:#b00e23">(ⲙ̅ⲅ̅)</span> ⲛ̅ⲑⲉ ⲛ̅ⲧⲁϥ ⲕⲁ ⲛⲉϥⲙⲁⲉⲓⲛ ϩⲛ̅
      ⲕⲏⲙⲉ ⲛⲉϥϣⲡⲏⲣⲉ ϩⲛ̅ ⲧⲥⲱϣⲉ ⲛ̅ⲧϫⲁⲁⲛⲉ.</td>
      <td><span style="color:#b00e23">(43)</span> How he had wrought his signs
      in Egypt, and his wonders in the field of Tanes:</td>
      <td><span style="color:#b00e23">(43)</span> ὡς ἔθετο ἐν Αἰγύπτῳ τὰ σηµεῖα
      αὐτοῦ καὶ τὰ τέρατα αὐτοῦ ἐν πεδίῳ Τάνεως·</td>
    </tr>

    <tr>
      <td><span style="color:#b00e23">(ⲙ̅ⲇ̅)</span> <span style=
      "color:#05537d">(37)</span> ⲁϥⲫⲱⲛϩ ⲛ̀ⲛⲟⲩⲓⲁⲣⲱⲟⲩ ⲉⲩⲥⲛⲟϥ: ⲛⲉⲙ ⲛⲟⲩⲙⲱⲟⲩ ⲙ̀ⲃⲉⲃⲓ
      ϩⲟⲡⲱⲥ ⲛ̀ⲧⲟⲩϣ̀ⲧⲉⲙⲥⲱ:</td>
      <td><span style="color:#b00e23">(ⲙ̅ⲇ̅)</span> ⲁϥⲕⲧⲟ ⲛ̅ⲛⲉⲩⲉⲓⲉⲣⲱⲟⲩ
      ⲉϩⲉⲛⲥⲛⲟϥ. ⲁⲩⲱ ⲛⲉⲩⲙⲟⲩ ⲛ̅ⲃⲉⲉⲃⲉ ϫⲉ ⲛ̅ⲛⲉⲩⲥⲱ.</td>
      <td><span style="color:#b00e23">(44)</span> and had changed their rivers
      into blood; and their streams, that they should not drink.</td>
      <td><span style="color:#b00e23">(44)</span> καὶ µετέστρεψεν εἰς αἷµα τοὺς
      ποταµοὺς αὐτῶν καὶ τὰ ὀµβρήµατα αὐτῶν, ὅπως µὴ πίωσιν·</td>
    </tr>

    <tr>
      <td><span style="color:#b00e23">(ⲙ̅ⲉ̅)</span> <span style=
      "color:#05537d">(37)</span> ⲁϥⲟⲩⲱⲣⲡ ⲛ̀ⲟⲩⲁϥ ⲛ̀ⲟⲩϩⲟⲣ ⲉ̀ϧⲟⲩⲛ ⲉ̀ⲣⲱⲟⲩ ⲟⲩⲟϩ
      ⲁϥⲟⲩⲟⲙⲟⲩ: ⲛⲉⲙ ⲡⲓⲭⲣⲟⲩⲣ ⲟⲩⲟϩ ⲁϥⲧⲁⲕⲱⲟⲩ.</td>
      <td><span style="color:#b00e23">(ⲙ̅ⲉ̅)</span> ⲁϥϫⲟⲟⲩ ⲉϫⲱⲟⲩ ⲙ̅ⲡⲁϥ ⲛ̅ⲟⲩϩⲟⲣ
      ⲁϥⲟⲩⲟⲙⲟⲩ. ⲁⲩⲱ ⲡⲉⲕⲣⲟⲩⲣ ⲁϥⲧⲁⲕⲟⲟⲩ.</td>
      <td><span style="color:#b00e23">(45)</span> He sent against them the
      dog-fly, and it devoured them; and the frog, and it spoiled them.</td>
      <td><span style="color:#b00e23">(45)</span> ἐξαπέστειλεν εἰς αὐτοὺς
      κυνόµυιαν, καὶ κατέφαγεν αὐτούς, καὶ βάτραχον, καὶ διέφθειρεν
      αὐτούς·</td>
    </tr>

    <tr>
      <td><span style="color:#b00e23">(ⲙ̅ⲋ̅)</span> <span style=
      "color:#05537d">(38)</span> ⲁϥϯ ⲛ̀ⲛⲟⲩⲟⲩⲧⲁϩ ⲛ̀ϯⲉⲧⲏϣⲓ: ⲛⲉⲙ ⲛⲟⲩϧⲓⲥⲓ
      ⲙ̀ⲡⲓϣϫⲉ.</td>
      <td><span style="color:#b00e23">(ⲙ̅ⲋ̅)</span> ⲁϥϯ ⲙ̅ⲡⲉⲩⲕⲁⲣⲡⲟⲥ ⲙ̅ⲡⲕⲟⲟⲙϥ̅
      ⲁⲩⲱ ⲛⲉⲩϩⲓⲥⲉ ⲙ̅ⲡⲉϣϫⲉ</td>
      <td><span style="color:#b00e23">(46)</span> And he gave their fruit to
      the canker worm, and their labours to the locust.</td>
      <td><span style="color:#b00e23">(46)</span> καὶ ἔδωκεν τῇ ἐρυσίβῃ τὸν
      καρπὸν αὐτῶν καὶ τοὺς πόνους αὐτῶν τῇ ἀκρίδι·</td>
    </tr>

    <tr>
      <td><span style="color:#b00e23">(ⲙ̅ⲍ̅)</span> <span style=
      "color:#05537d">(39)</span> ⲁϥϧⲱⲧⲉⲃ ⲛ̀ⲛⲟⲩⲃⲱ ⲛ̀ⲁⲗⲟⲗⲓ ϧⲉⲛ ⲡⲓⲁⲗⲙⲫⲉ: ⲛⲉⲙ
      ⲛⲟⲩⲕⲉⲛⲟⲩϩⲓ ϧⲉⲛ ϯⲡⲁⲭⲛⲏ.</td>
      <td><span style="color:#b00e23">(ⲙ̅ⲍ̅)</span> ⲁϥⲙⲟⲩⲟⲩⲧ ⲛ̅ⲛⲉⲩⲃⲱ ⲛ̅ⲉⲗⲟⲟⲗⲉ
      ϩⲙ̅ ⲡⲁⲗⲙⲡⲉ. ⲁⲩⲱ ⲛⲉⲩⲛⲟⲩϩⲉ ϩⲙ̅ ⲡϫⲁϥ.</td>
      <td><span style="color:#b00e23">(47)</span> He killed their vines with
      hail, and their sycamores with frost.</td>
      <td><span style="color:#b00e23">(47)</span> ἀπέκτεινεν ἐν χαλάζῃ τὴν
      ἄµπελον αὐτῶν καὶ τὰς συκαµίνους αὐτῶν ἐν τῇ πάχνῃ·</td>
    </tr>

    <tr>
      <td><span style="color:#b00e23">(ⲙ̅ⲏ̅)</span> <span style=
      "color:#05537d">(40)</span> ⲟⲩⲟϩ ⲁϥϯ ⲛ̀ⲛⲟⲩⲧⲉⲃⲛⲱⲟⲩⲓ ⲉ̀ⲧⲟⲧϥ ⲙ̀ⲡⲓⲁⲗⲙⲫⲉ: ⲛⲉⲙ
      ⲉ̀ⲛⲭⲁⲓ ⲛⲓⲃⲉⲛ ⲉⲧⲉ ⲛ̀ⲧⲱⲟⲩ ⲙ̀ⲡⲓⲭⲣⲱⲙ.</td>
      <td><span style="color:#b00e23">(ⲙ̅ⲏ̅)</span> ⲁϥϯ ⲛ̅ⲛⲉⲩⲧⲃ̅ⲛⲟⲟⲩⲉ
      ⲙ̅ⲡⲁⲗⲙ̅ⲡⲉ. ⲁⲩⲱ ⲛⲉⲧϣⲟⲟⲡ ⲛⲁⲩ ⲙ̅ⲡⲕⲱϩⲧ̅.</td>
      <td><span style="color:#b00e23">(48)</span> And he gave up their cattle
      to hail, and their substance to the fire.</td>
      <td><span style="color:#b00e23">(48)</span> καὶ παρέδωκεν εἰς χάλαζαν τὰ
      κτήνη αὐτῶν καὶ τὴν ὕπαρξιν αὐτῶν τῷ πυρί·</td>
    </tr>

    <tr>
      <td><span style="color:#b00e23">(ⲙ̅ⲑ̅)</span> <span style=
      "color:#05537d">(41)</span> ⲁϥⲧⲁⲟⲩⲟ ⲉ̀ϧⲟⲩⲛ ⲉ̀ⲣⲱⲟⲩ ⲙ̀ⲡϫⲱⲛⲧ ⲛ̀ⲧⲉ ⲡⲉϥⲙⲃⲟⲛ:
      ⲟⲩⲙⲃⲟⲛ ⲛⲉⲙ ⲟⲩϫⲱⲛⲧ ⲛⲉⲙ ⲟⲩϩⲟϫϩⲉϫ ⲁϥⲧⲁⲟⲩⲱⲟⲩ ⲉ̀ⲃⲟⲗ ϩⲓⲧⲉⲛ ϩⲁⲛⲁⲅⲅⲉⲗⲟⲥ
      ⲉⲩϩⲱⲟⲩ.</td>
      <td><span style="color:#b00e23">(ⲙ̅ⲑ̅)</span> ⲁϥϫⲟⲟⲩ ⲉϩⲣⲁⲓ ⲉϫⲱⲟⲩ ⲛ̅ⲧⲟⲣⲅⲏ
      ⲙ̅ⲡⲉϥϭⲱⲛⲧ. ⲟⲩϭⲱⲛⲧ̅ ⲙⲛ̅ ⲟⲩⲟⲣⲅⲏ ⲙⲛ̅ ⲟⲩⲑⲗⲓⲯⲓⲥ. ⲟⲩⲧⲁⲩⲟ ϩⲓⲧⲛ̅ ⲛ̅ⲁⲅⲅⲉⲗⲟⲥ
      ⲙ̅ⲡⲟⲛⲏⲣⲟⲥ</td>
      <td><span style="color:#b00e23">(49)</span> He sent out against them the
      fury of his anger, wrath, and indignation, and affliction, a message by
      evil angels.</td>
      <td><span style="color:#b00e23">(49)</span> ἐξαπέστειλεν εἰς αὐτοὺς ὀργὴν
      θυµοῦ αὐτοῦ, θυµὸν καὶ ὀργὴν καὶ θλῖψιν, ἀποστολὴν δι’ ἀγγέλων
      πονηρῶν·</td>
    </tr>

    <tr>
      <td><span style="color:#b00e23">(ⲛ̅)</span> <span style=
      "color:#05537d">(42)</span> ⲁϥⲑⲁⲙⲓⲟ ⲛ̀ⲟⲩⲙⲱⲓⲧ ⲙ̀ⲡⲉϥϫⲱⲛⲧ ⲟⲩⲟϩ ⲙ̀ⲡⲉϥϯⲁⲥⲟ
      ⲉ̀ⲛⲟⲩⲯⲩⲭⲏ ⲉ̀ⲃⲟⲗ ϧⲉⲛ ⲫⲙⲟⲩ: ⲟⲩⲟϩ ⲛⲟⲩⲧⲉⲃⲛⲱⲟⲩⲓ ⲁϥⲙⲁϣⲑⲁⲙ ⲉ̀ⲣⲱⲟⲩ ⲉ̀ϧⲟⲩⲛ ϧⲁ
      ⲫⲙⲟⲩ.</td>
      <td><span style="color:#b00e23">(ⲛ̅)</span> ⲁϥϫⲓⲙⲟⲉⲓⲧ ϩⲏⲧⲥ̅ ⲛ̅ⲧⲉϥⲟⲣⲅⲏ.
      ⲙ̅ⲡϥ̅ϯⲥⲟ ⲉⲛⲉⲩⲯⲩⲭⲏ ⲉⲡⲙⲟⲩ. ⲁⲩⲱ ⲛⲉⲩⲧⲃ̅ⲛⲟⲟⲩⲉ ⲁϥⲧⲟⲩⲏⲧⲟⲩ ⲉⲡⲙⲟⲟⲩⲧⲟⲩ</td>
      <td><span style="color:#b00e23">(50)</span> He made a way for his wrath;
      he spared not their souls from death, but consigned their cattle to
      death;</td>
      <td><span style="color:#b00e23">(50)</span> ὡδοποίησεν τρίβον τῇ ὀργῇ
      αὐτοῦ, οὐκ ἐφείσατο ἀπὸ θανάτου τῶν ψυχῶν αὐτῶν καὶ τὰ κτήνη αὐτῶν εἰς
      θάνατον συνέκλεισεν</td>
    </tr>

    <tr>
      <td><span style="color:#b00e23">(ⲛ̅ⲁ̅)</span> <span style=
      "color:#05537d">(43)</span> ⲟⲩⲟϩ ⲁϥϣⲁⲣⲓ ⲉ̀ϣⲁⲙⲓⲥⲓ ⲛⲓⲃⲉⲛ ⲉⲧϧⲉⲛ ⲭⲏⲙⲓ:
      ⲧⲁⲡⲁⲣⲭⲏ ⲛ̀ⲧⲉ ⲛⲟⲩϧⲓⲥⲓ ϧⲉⲛ ⲛⲟⲩⲙⲁⲛ̀ϣⲱⲡⲓ.</td>
      <td><span style="color:#b00e23">(ⲛ̅ⲁ̅)</span> ⲁϥⲡⲁⲧⲁⲥⲥⲉ ⲛ̅ϣⲣⲡ̅ ⲙ̅ⲙⲓⲥⲉ ⲛⲓⲙ
      ⲛ̅ⲛ̅ⲣⲙ̅ⲛ̅ⲕⲏⲙⲉ. ⲧⲁⲡⲁⲣⲭⲏ ⲛ̅ⲛⲉⲩϩⲓⲥⲉ ϩⲛ̅ ⲙ̅ⲙⲁⲛ̅ϣⲱⲡⲉ ⲛ̅ⲭⲁⲙ.</td>
      <td><span style="color:#b00e23">(51)</span> and smote every first-born in
      the land of Egypt; the first-fruits of their labours in the tents of
      Cham.</td>
      <td><span style="color:#b00e23">(51)</span> καὶ ἐπάταξεν πᾶν πρωτότοκον
      ἐν Αἰγύπτῳ, ἀπαρχὴν τῶν πόνων αὐτῶν ἐν τοῖς σκηνώµασι Χαµ.</td>
    </tr>

    <tr>
      <td><span style="color:#b00e23">(ⲛ̅ⲃ̅)</span> <span style=
      "color:#05537d">(44)</span> ⲁϥⲧⲱⲟⲩⲛ ⲙ̀ⲡⲉϥⲗⲁⲟⲥ ⲙ̀ⲫⲣⲏϯ ⲛ̀ϩⲁⲛⲉⲥⲱⲟⲩ: ⲟⲩⲟϩ
      ⲁϥⲉⲛⲟⲩ ⲉ̀ⲃⲟⲗ ⲙ̀ⲫⲣⲏϯ ⲛ̀ⲟⲩⲟϩⲓ ⲛ̀ⲉⲥⲱⲟⲩ ⲛ̀ϩⲣⲏⲓ ϩⲓ ⲡϣⲁϥⲉ.</td>
      <td><span style="color:#b00e23">(ⲛ̅ⲃ̅)</span> ⲁϥⲡⲉⲛⲉ ⲡⲉϥⲗⲁⲟⲥ ⲉⲃⲟⲗ ⲛ̅ⲑⲉ
      ⲛ̅ϩⲉⲛⲉⲥⲟⲟⲩ. ⲁϥⲛ̅ⲧⲟⲩ ⲉⲃⲟⲗ ϩⲓ ⲡϫⲁⲓⲉ ⲛ̅ⲑⲉ ⲛ̅ⲟⲩⲟϩⲉ.</td>
      <td><span style="color:#b00e23">(52)</span> And he removed his people
      like sheep; he led them as a flock in the wilderness.</td>
      <td><span style="color:#b00e23">(52)</span> καὶ ἀπῆρεν ὡς πρόβατα τὸν
      λαὸν αὐτοῦ καὶ ἀνήγαγεν αὐτοὺς ὡς ποίµνιον ἐν ἐρήµῳ</td>
    </tr>

    <tr>
      <td><span style="color:#b00e23">(ⲛ̅ⲅ̅)</span> <span style=
      "color:#05537d">(45)</span> ⲁϥϭⲓⲙⲱⲓⲧ ⲛⲱⲟⲩ ϧⲉⲛ ⲟⲩϩⲉⲗⲡⲓⲥ ⲟⲩⲟϩ ⲙ̀ⲡⲟⲩⲉⲣϩⲟϯ:
      ⲛⲟⲩⲕⲉϫⲁϫⲓ ⲁ ⲫⲓⲟⲙ ϩⲱⲃⲥ ⲉ̀ϩⲣⲏⲓ ⲉ̀ϫⲱⲟⲩ.</td>
      <td><span style="color:#b00e23">(ⲛ̅ⲅ̅)</span> ⲁϥϫⲓⲙⲟⲉⲓⲧ ϩⲏⲧⲟⲩ ϩⲛ̅
      ⲟⲩϩⲉⲗⲡⲓⲥ ⲁⲩⲱ ⲙ̅ⲡⲟⲩⲣ̅ϭⲱⲃ. ⲁ ⲑⲁⲗⲁⲥⲥⲁ ϩⲱⲃⲥ̅ ⲉϫⲛ̅ ⲛⲉⲩϫⲓϫⲉⲉⲩ.</td>
      <td><span style="color:#b00e23">(53)</span> And he guided them with hope,
      and they feared not: but the sea covered their enemies.</td>
      <td><span style="color:#b00e23">(53)</span> καὶ ὡδήγησεν αὐτοὺς ἐν
      ἐλπίδι, καὶ οὐκ ἐδειλίασαν, καὶ τοὺς ἐχθροὺς αὐτῶν ἐκάλυψεν θάλασσα.</td>
    </tr>

    <tr>
      <td><span style="color:#b00e23">(ⲛ̅ⲇ̅)</span> <span style=
      "color:#05537d">(46)</span> ⲟⲩⲟϩ ⲁϥⲉⲛⲟⲩ ⲉ̀ϧⲟⲩⲛ ⲉ̀ⲡⲓⲧⲱⲟⲩ ⲛ̀ⲧⲉ ⲡⲉϥⲙⲁ
      ⲉⲑⲟⲩⲁⲃ: ⲡⲓⲧⲱⲟⲩ ⲫⲁⲓ ⲉⲧⲁⲥϫⲫⲟϥ ⲛ̀ϫⲉ ⲧⲉϥⲟⲩⲓⲛⲁⲙ.</td>
      <td><span style="color:#b00e23">(ⲛ̅ⲇ̅)</span> ⲁϥϫⲓⲧⲟⲩ ⲉϩⲟⲩⲛ ⲉⲡⲉϥⲧⲟⲟⲩ
      ⲉⲧⲟⲩⲁⲁⲃ. ⲡⲉⲓⲧⲟⲟⲩ ⲛ̅ⲧⲁ ⲧⲉϥⲟⲩⲛⲁⲙ ϫⲡⲟϥ ⲛⲁⲥ.</td>
      <td><span style="color:#b00e23">(54)</span> And he brought them in to the
      mountain of his sanctuary, this mountain which his right hand had
      purchased.</td>
      <td><span style="color:#b00e23">(54)</span> καὶ εἰσήγαγεν αὐτοὺς εἰς
      ὅριον ἁγιάσµατος αὐτοῦ, ὄρος τοῦτο, ὃ ἐκτήσατο ἡ δεξιὰ αὐτοῦ,</td>
    </tr>

    <tr>
      <td><span style="color:#b00e23">(ⲛ̅ⲉ̅)</span> <span style=
      "color:#05537d">(47)</span> ⲟⲩⲟϩ ⲁϥϩⲓⲟⲩⲓ ⲛ̀ϩⲁⲛⲉⲑⲛⲟⲥ ⲉ̀ⲃⲟⲗ ϧⲁⲧϩⲏ ⲙ̀ⲡⲟⲩϩⲟ:
      ⲁϥϯ ⲛⲱⲟⲩ ⲛ̀ϩⲁⲛⲕⲗⲏⲣⲟⲥ ϧⲉⲛ ⲟⲩⲛⲟϩ ⲛ̀ⲧⲉ ⲟⲩⲕⲗⲏⲣⲟⲥ ⲛ̀ϯ: ⲟⲩⲟϩ ⲁϥⲑⲣⲟⲩϣⲱⲡⲓ ϧⲉⲛ
      ⲛⲟⲩⲙⲁⲛ̀ϣⲱⲡⲓ ⲛ̀ϫⲉ ⲛⲓⲫⲩⲗⲏ ⲛ̀ⲧⲉ ⲡⲓⲥ̅ⲗ̅.</td>
      <td><span style="color:#b00e23">(ⲛ̅ⲉ̅)</span> ⲁϥⲛⲟⲩϫⲉ ⲛ̅ϩⲉⲛϩⲉⲑⲛⲟⲥ ⲉⲃⲟⲗ ϩⲁ
      ⲧⲉⲩϩⲏ. ⲁϥϯⲕⲗⲏⲣⲟⲥ ⲛⲁⲩ ϩⲛ̅ ⲟⲩⲛⲟⲩϩ ⲛ̅ϯⲕⲗⲏⲣⲟⲥ. ⲁϥϯ ⲛ̅ⲛⲉⲩⲙⲁⲛ̅ϣⲱⲡⲉ ⲉⲟⲩⲱϩ
      ⲛ̅ϩⲏⲧⲟⲩ ⲛ̅ⲛⲉⲫⲩⲗⲏ ⲙ̅ⲡⲓⲏ̅ⲗ̅.</td>
      <td><span style="color:#b00e23">(55)</span> And he cast out the nations
      from before them, and made them to inherit by a line of inheritance, and
      made the tribes of Israel to dwell in their tents.</td>
      <td><span style="color:#b00e23">(55)</span> καὶ ἐξέβαλεν ἀπὸ προσώπου
      αὐτῶν ἔθνη καὶ ἐκληροδότησεν αὐτοὺς ἐν σχοινίῳ κληροδοσίας καὶ
      κατεσκήνωσεν ἐν τοῖς σκηνώµασιν αὐτῶν τὰς φυλὰς τοῦ Ισραηλ.</td>
    </tr>

    <tr>
      <td><span style="color:#b00e23">(ⲛ̅ⲋ̅)</span> <span style=
      "color:#05537d">(48)</span> ⲟⲩⲟϩ ⲁⲩⲉⲣⲡⲓⲣⲁⲍⲓⲛ ⲁⲩⲑⲣⲉ ⲫϯ ⲉⲧϭⲟⲥⲓ ϫⲱⲛⲧ: ⲟⲩⲟϩ
      ⲙ̀ⲡⲟⲩⲁⲣⲉϩ ⲉ̀ⲛⲉϥⲙⲉⲧⲙⲉⲑⲣⲉⲩ</td>
      <td><span style="color:#b00e23">(ⲛ̅ⲋ̅)</span> ⲁⲩⲱ ⲟⲛ ⲁⲩⲡⲉⲓⲣⲁⲍⲉ ⲁⲩϯⲛⲟⲩϭⲥ̅
      ⲙ̅ⲡⲛⲟⲩⲧⲉ ⲉⲧϫⲟⲥⲉ. ⲙ̅ⲡⲟⲩϩⲁⲣⲉϩ ⲉⲛⲉϥⲙⲛ̅ⲧⲙⲛ̅ⲧⲣⲉ</td>
      <td><span style="color:#b00e23">(56)</span> Yet they tempted and provoked
      the most high God, and kept not his testimonies.</td>
      <td><span style="color:#b00e23">(56)</span> καὶ ἐπείρασαν καὶ
      παρεπίκραναν τὸν θεὸν τὸν ὕψιστον καὶ τὰ µαρτύρια αὐτοῦ οὐκ
      ἐφυλάξαντο</td>
    </tr>

    <tr>
      <td><span style="color:#b00e23">(ⲛ̅ⲍ̅)</span> <span style=
      "color:#05537d">(48)</span> ⲟⲩⲟϩ ⲁⲩⲕⲟⲧⲟⲩ ⲁⲩⲉⲣⲁⲧϯⲙⲁϯ ⲙ̀ⲫⲣⲏϯ ⲛ̀ⲛⲟⲩⲕⲉⲓⲟϯ.
      <span style="color:#05537d">(49)</span> ⲟⲩⲟϩ ⲁⲩⲕⲟⲧⲟⲩ ⲉ̀ⲟⲩⲫⲓϯ ⲉⲥⲕⲱⲗϫ</td>
      <td><span style="color:#b00e23">(ⲛ̅ⲍ̅)</span> ⲁⲩⲥⲁϩⲱⲟⲩ ⲉⲃⲟⲗ ⲁⲩϣⲧⲟⲣⲧⲣ̅
      ⲛ̅ⲑⲉ ⲛ̅ⲛⲉⲩⲕⲉⲉⲓⲟⲧⲉ. ⲁⲩⲕⲧⲟⲟⲩ ⲉⲩⲡⲓⲧⲉ ⲉⲥϭⲟⲟⲙⲉ.</td>
      <td><span style="color:#b00e23">(57)</span> And they turned back, and
      broke covenant, even as also their fathers: they became like a crooked
      bow.</td>
      <td><span style="color:#b00e23">(57)</span> καὶ ἀπέστρεψαν καὶ
      ἠσυνθέτησαν καθὼς καὶ οἱ πατέρες αὐτῶν καὶ µετεστράφησαν εἰς τόξον
      στρεβλὸν</td>
    </tr>

    <tr>
      <td><span style="color:#b00e23">(ⲛ̅ⲏ̅)</span> <span style=
      "color:#05537d">(49)</span> ⲟⲩⲟϩ ⲁⲩⲑⲣⲉϥϫⲱⲛⲧ ϩⲓϫⲉⲛ ⲛⲟⲩⲕⲁⲗⲁⲙⲫⲟ: ⲟⲩⲟϩ ϧⲉⲛ
      ⲛⲟⲩⲫⲱⲧϩ ⲛ̀ϫⲓϫ ⲁⲩϯⲭⲟϩ ⲛⲁϥ.</td>
      <td><span style="color:#b00e23">(ⲛ̅ⲏ̅)</span> ⲁⲩϯⲛⲟⲩϭⲥ̅ ⲛⲁϥ ϩⲛ̅ ⲛⲉⲩⲥⲓⲃⲧ̅
      ⲁⲩϯⲕⲱϩ ⲛⲁϥ ϩⲛ̅ ⲛⲉⲩⲙⲟⲩⲛⲅ̅ ⲛ̅ϭⲓϫ.</td>
      <td><span style="color:#b00e23">(58)</span> And they provoked him with
      their high places, and moved him to jealousy with their graven
      images.</td>
      <td><span style="color:#b00e23">(58)</span> καὶ παρώργισαν αὐτὸν ἐν τοῖς
      βουνοῖς αὐτῶν καὶ ἐν τοῖς γλυπτοῖς αὐτῶν παρεζήλωσαν αὐτόν.</td>
    </tr>

    <tr>
      <td><span style="color:#b00e23">(ⲛ̅ⲑ̅)</span> <span style=
      "color:#05537d">(50)</span> ⲁϥⲥⲱⲧⲉⲙ ⲛ̀ϫⲉ ⲫϯ ⲁϥϩⲓⲡϩⲟ ⲙ̀ⲙⲱⲟⲩ: ⲟⲩⲟϩ ⲁϥϣⲉϣ
      ⲡⲓⲥ̅ⲗ̅ ⲉ̀ⲙⲁϣⲱ.</td>
      <td><span style="color:#b00e23">(ⲛ̅ⲑ̅)</span> ⲁ ⲡⲛⲟⲩⲧⲉ ⲥⲱⲧⲙ̅ ⲁϥⲟⲃϣϥ̅.
      ⲁϥⲥⲉϣϥ̅ ⲡⲓⲏ̅ⲗ̅ ⲉⲙⲁⲧⲉ</td>
      <td><span style="color:#b00e23">(59)</span> God heard and lightly
      regarded them, and greatly despised Israel.</td>
      <td><span style="color:#b00e23">(59)</span> ἤκουσεν ὁ θεὸς καὶ ὑπερεῖδεν
      καὶ ἐξουδένωσεν σφόδρα τὸν Ισραηλ</td>
    </tr>

    <tr>
      <td><span style="color:#b00e23">(ⲝ̅)</span> <span style=
      "color:#05537d">(51)</span> ⲁϥϩⲓⲟⲩⲓ ⲉ̀ⲃⲟⲗ ⲛ̀ϯⲥⲕⲏⲛⲏ ⲛ̀ⲧⲉ ⲥⲩⲗⲱⲙ: ⲟⲩⲟϩ
      ⲡⲉϥⲙⲁⲛ̀ϣⲱⲡⲓ ⲙ̀ⲡⲉⲛⲑⲣⲉϥϣⲱⲡⲓ ⲛⲉⲙ ⲛⲓⲣⲱⲙⲓ.</td>
      <td><span style="color:#b00e23">(ⲝ̅)</span> ⲁϥⲕⲱ ⲛ̅ⲥⲱϥ ⲙ̅ⲡⲙⲁⲛ̅ϣⲱⲡⲉ
      ⲛ̅ⲥⲏⲗⲱⲙ ⲡⲉϥⲙⲁ ⲛ̅ⲧⲁϥⲟⲩⲱϩ ⲛ̅ϩⲏⲧϥ̅ ⲙⲛ̅ ⲛ̅ⲣⲱⲙⲉ.</td>
      <td><span style="color:#b00e23">(60)</span> And he rejected the
      tabernacle of Selom, his tent where he dwelt among men.</td>
      <td><span style="color:#b00e23">(60)</span> καὶ ἀπώσατο τὴν σκηνὴν Σηλωµ,
      σκήνωµα αὐτοῦ, οὗ κατεσκήνωσεν ἐν ἀνθρώποις.</td>
    </tr>

    <tr>
      <td><span style="color:#b00e23">(ⲝ̅ⲁ̅)</span> <span style=
      "color:#05537d">(52)</span> ⲁϥϯ ⲛ̀ⲧⲟⲩϫⲟⲙ ⲉ̀ⲟⲩⲉⲭⲙⲁⲗⲱⲥⲓⲁ: ⲛⲉⲙ ⲡⲟⲩⲁⲛⲁⲓ
      ⲉ̀ⲧϫⲓϫ ⲛ̀ⲧⲉ ⲛⲟⲩϫⲁϫⲓ.</td>
      <td><span style="color:#b00e23">(ⲝ̅ⲁ̅)</span> ⲁϥϯ ⲛ̅ⲧⲉⲩϭⲟⲙ ⲉⲩⲁⲓⲭⲙⲁⲗⲱⲥⲓⲁ
      ⲁⲩⲱ ⲧⲉⲩⲙⲛ̅ⲧⲥⲱⲧⲡ̅ ⲉⲧϭⲓϫ ⲙ̅ⲡϫⲁϫⲉ.</td>
      <td><span style="color:#b00e23">(61)</span> And he gave their strength
      into captivity, and their beauty into the enemy’s hand.</td>
      <td><span style="color:#b00e23">(61)</span> καὶ παρέδωκεν εἰς αἰχµαλωσίαν
      τὴν ἰσχὺν αὐτῶν καὶ τὴν καλλονὴν αὐτῶν εἰς χεῖρας ἐχθροῦ</td>
    </tr>

    <tr>
      <td><span style="color:#b00e23">(ⲝ̅ⲃ̅)</span> <span style=
      "color:#05537d">(53)</span> ⲁϥⲙⲁϣⲑⲁⲙ ⲉ̀ϩⲣⲉⲛ ⲡⲉϥⲗⲁⲟⲥ ⲛ̀ϩⲣⲏⲓ ϧⲉⲛ ⲧⲥⲏϥⲓ:
      ⲟⲩⲟϩ ⲧⲉϥⲕⲗⲏⲣⲟⲛⲟⲙⲓⲁ ⲁϥϩⲓⲡϩⲟ ⲙ̀ⲙⲟⲥ.</td>
      <td><span style="color:#b00e23">(ⲝ̅ⲃ̅)</span> ⲁϥⲧⲟⲟⲩⲧⲉ ⲙ̅ⲡⲉϥⲗⲁⲟⲥ ϩⲟⲩⲛ
      ⲉⲧⲥⲏϥⲉ. ⲁⲩⲱ ⲁϥⲟⲃϣϥ̅ ⲉⲧⲉϥⲕⲗⲏⲣⲟⲛⲟⲙⲓⲁ.</td>
      <td><span style="color:#b00e23">(62)</span> And he gave his people to the
      sword; and disdained his inheritance.</td>
      <td><span style="color:#b00e23">(62)</span> καὶ συνέκλεισεν εἰς ῥοµφαίαν
      τὸν λαὸν αὐτοῦ καὶ τὴν κληρονοµίαν αὐτοῦ ὑπερεῖδεν.</td>
    </tr>

    <tr>
      <td><span style="color:#b00e23">(ⲝ̅ⲅ̅)</span> <span style=
      "color:#05537d">(54)</span> ⲛⲟⲩϧⲉⲗϣⲓⲣⲓ ⲁϥⲟⲩⲟⲙⲟⲩ ⲛ̀ϫⲉ ⲟⲩⲭⲣⲱⲙ: ⲟⲩⲟϩ
      ⲛⲟⲩⲡⲁⲣⲑⲉⲛⲟⲥ ⲙ̀ⲡⲟⲩⲉⲣϩⲏⲃⲓ.</td>
      <td><span style="color:#b00e23">(ⲝ̅ⲅ̅)</span> ⲁ ⲡⲕⲱϩⲧ̅ ⲟⲩⲱⲙ ⲛ̅ⲛⲉⲩϩⲣ̅ϣⲓⲣⲉ
      ⲁⲩⲱ ⲙ̅ⲡⲉ ⲛⲉⲩⲡⲁⲣⲑⲉⲛⲟⲥ ⲣ̅ϩⲏⲃⲉ.</td>
      <td><span style="color:#b00e23">(63)</span> Fire devoured their young
      men; and their virgins mourned not.</td>
      <td><span style="color:#b00e23">(63)</span> τοὺς νεανίσκους αὐτῶν
      κατέφαγεν πῦρ, καὶ αἱ παρθένοι αὐτῶν οὐκ ἐπενθήθησαν·</td>
    </tr>

    <tr>
      <td><span style="color:#b00e23">(ⲝ̅ⲇ̅)</span> <span style=
      "color:#05537d">(55)</span> ⲟⲩⲟϩ ⲛⲟⲩⲟⲩⲏⲃ ⲁⲩϩⲉⲓ ⲛ̀ⲧⲥⲏϥⲓ: ⲟⲩⲟϩ ⲛⲟⲩⲭⲏⲣⲁ
      ⲙ̀ⲡⲟⲩⲣⲓⲙⲓ ⲉ̀ⲣⲱⲟⲩ.</td>
      <td><span style="color:#b00e23">(ⲝ̅ⲇ̅)</span> ⲁ ⲛⲉⲩⲟⲩⲏⲏⲃ ϩⲉ ϩⲛ̅ ⲧⲥⲏϥⲉ.
      ⲁⲩⲱ ⲙ̅ⲡⲉ ⲛⲉⲩⲭⲏⲣⲁ ⲣⲓⲙⲉ.</td>
      <td><span style="color:#b00e23">(64)</span> Their priests fell by the
      sword; and their widows shall not be wept for.</td>
      <td><span style="color:#b00e23">(64)</span> οἱ ἱερεῖς αὐτῶν ἐν ῥοµφαίᾳ
      ἔπεσαν, καὶ αἱ χῆραι αὐτῶν οὐ κλαυσθήσονται.</td>
    </tr>

    <tr>
      <td><span style="color:#b00e23">(ⲝ̅ⲉ̅)</span> <span style=
      "color:#05537d">(56)</span> ⲁϥⲧⲱⲛϥ ⲛ̀ϫⲉ ⲫϯ ⲙ̀ⲫⲣⲏϯ ⲙ̀ⲫⲏ ⲉⲧⲉⲛⲕⲟⲧ: ⲙ̀ⲫⲣⲏϯ
      ⲛ̀ⲟⲩⲁⲓ ⲉϥⲑⲁϧⲓ ⲉ̀ⲃⲟⲗ ϧⲉⲛ ⲡⲏⲣⲡ ⲉ̀ⲟⲩⲟⲛ ϣ̀ϫⲟⲙ ⲙ̀ⲙⲟϥ.</td>
      <td><span style="color:#b00e23">(ⲝ̅ⲉ̅)</span> ⲁ ⲡϫⲟⲉⲓⲥ ⲧⲱⲟⲩⲛ ⲛ̅ⲑⲉ
      ⲙ̅ⲡⲉⲧⲟⲃϣ̅ ⲛ̅ⲑⲉ ⲛ̅ⲟⲩϫⲱⲱⲣⲉ ⲁϥϯϩⲉ ϩⲁ ⲡⲏⲣⲡ̅.</td>
      <td><span style="color:#b00e23">(65)</span> So the Lord awaked as one out
      of sleep, and as a mighty man who has been heated with wine.</td>
      <td><span style="color:#b00e23">(65)</span> καὶ ἐξηγέρθη ὡς ὁ ὑπνῶν
      κύριος, ὡς δυνατὸς κεκραιπαληκὼς ἐξ οἴνου,</td>
    </tr>

    <tr>
      <td><span style="color:#b00e23">(ⲝ̅ⲋ̅)</span> <span style=
      "color:#05537d">(57)</span> ⲁϥϣⲁⲣⲓ ⲛ̀ⲛⲉϥϫⲁϫⲓ ⲥⲁⲫⲁϩⲟⲩ ⲙ̀ⲙⲱⲟⲩ: ⲁϥϯ ⲛⲱⲟⲩ
      ⲛ̀ⲟⲩϣⲫⲓⲧ ⲛ̀ⲉⲛⲉϩ.</td>
      <td><span style="color:#b00e23">(ⲝ̅ⲋ̅)</span> ⲁϥⲡⲁⲧⲁⲥⲥⲉ ⲛ̅ⲛⲉϥϫⲓϫⲉⲉⲩ
      ⲉⲡⲁϩⲟⲩ ⲁϥⲧⲁⲁⲩ ⲛ̅ⲛⲟϭⲛⲉϭ ⲛ̅ϣⲁ ⲉⲛⲉϩ.</td>
      <td><span style="color:#b00e23">(66)</span> And he smote his enemies in
      the hinder parts: he brought on them a perpetual reproach.</td>
      <td><span style="color:#b00e23">(66)</span> καὶ ἐπάταξεν τοὺς ἐχθροὺς
      αὐτοῦ εἰς τὰ ὀπίσω ὄνειδος αἰώνιον ἔδωκεν αὐτοῖς.</td>
    </tr>

    <tr>
      <td><span style="color:#b00e23">(ⲝ̅ⲍ̅)</span> <span style=
      "color:#05537d">(58)</span> ⲁϥϩⲓⲟⲩⲓ ⲉ̀ⲃⲟⲗ ⲙ̀ⲫⲙⲁⲛ̀ϣⲱⲡⲓ ⲛ̀ⲓⲱⲥⲏⲫ: ⲟⲩⲟϩ ⲧⲫⲩⲗⲏ
      ⲛ̀ⲉⲫⲣⲉⲙ ⲙ̀ⲡⲉϥⲥⲟⲧⲡⲥ.</td>
      <td><span style="color:#b00e23">(ⲝ̅ⲍ̅)</span> ⲁϥⲕⲱ ⲛ̅ⲥⲱϥ ⲙ̅ⲡⲙⲁⲛ̅ϣⲱⲡⲉ
      ⲛ̅ⲓⲱⲥⲏⲫ. ⲙ̅ⲡϥ̅ⲥⲱⲧⲡ̅ ⲛ̅ⲧⲉⲫⲩⲗⲏ ⲉⲫⲣⲁⲓⲙ.</td>
      <td><span style="color:#b00e23">(67)</span> And he rejected the
      tabernacle of Joseph, and chose not the tribe of Ephraim;</td>
      <td><span style="color:#b00e23">(67)</span> καὶ ἀπώσατο τὸ σκήνωµα Ιωσηφ
      καὶ τὴν φυλὴν Εφραιµ οὐκ ἐξελέξατο·</td>
    </tr>

    <tr>
      <td><span style="color:#b00e23">(ⲝ̅ⲏ̅)</span> <span style=
      "color:#05537d">(59)</span> ⲟⲩⲟϩ ⲁϥⲥⲱⲧⲡ ⲛ̀ⲧⲫⲩⲗⲏ ⲛ̀ⲓⲟⲩⲇⲁⲥ: ⲡⲓⲧⲱⲟⲩ ⲛ̀ⲧⲉ
      ⲥⲓⲱⲛ ⲫⲏ ⲉⲧⲁϥⲙⲉⲛⲣⲓⲧϥ.</td>
      <td><span style="color:#b00e23">(ⲝ̅ⲏ̅)</span> ⲁϥⲥⲱⲧⲡ̅ ⲛ̅ⲧⲉⲫⲩⲗⲏ ⲛ̅ⲓ̈ⲟⲩⲇⲁ.
      ⲡⲧⲟⲟⲩ ⲛ̅ⲥⲓⲱⲛ ⲡⲉⲛⲧⲁϥⲙⲉⲣⲓⲧϥ̅.</td>
      <td><span style="color:#b00e23">(68)</span> but chose the tribe of Juda,
      the mount Sion which he loved.</td>
      <td><span style="color:#b00e23">(68)</span> καὶ ἐξελέξατο τὴν φυλὴν
      Ιουδα, τὸ ὄρος τὸ Σιων, ὃ ἠγάπησεν,</td>
    </tr>

    <tr>
      <td><span style="color:#b00e23">(ⲝ̅ⲑ̅)</span> <span style=
      "color:#05537d">(60)</span> ⲟⲩⲟϩ ⲁϥⲕⲱⲧ ⲙ̀ⲡⲉϥⲙⲁ ⲉⲑⲟⲩⲁⲃ ⲙ̀ⲫⲣⲏϯ ⲙ̀ⲫⲁ ⲡⲓⲧⲁⲡ
      ⲛ̀ⲟⲩⲱⲧ: ⲟⲩⲟϩ ⲁϥϩⲓⲥⲉⲛϯ ⲙ̀ⲙⲟϥ ϩⲓϫⲉⲛ ⲡⲕⲁϩⲓ ϣⲁ ⲉⲛⲉϩ.</td>
      <td><span style="color:#b00e23">(ⲝ̅ⲑ̅)</span> ⲁϥⲕⲱⲧ ⲙ̅ⲡⲉϥⲙⲁ ⲉⲧⲟⲩⲁⲁⲃ ⲛ̅ⲑⲉ
      ⲙ̅ⲡⲁ ⲡⲧⲁⲡ ⲛ̅ⲟⲩⲱⲧ ⲁϥⲥⲙⲛ̅ⲥⲛ̅ⲧⲉ ⲙ̅ⲙⲟϥ ϩⲓϫⲙ̅ ⲡⲕⲁϩ ⲛ̅ϣⲁ ⲉⲛⲉϩ.</td>
      <td><span style="color:#b00e23">(69)</span> And he built his sanctuary as
      the place of unicorns; he founded it for ever on the earth.</td>
      <td><span style="color:#b00e23">(69)</span> καὶ ᾠκοδόµησεν ὡς µονοκερώτων
      τὸ ἁγίασµα αὐτοῦ, ἐν τῇ γῇ ἐθεµελίωσεν αὐτὴν εἰς τὸν αἰῶνα.</td>
    </tr>

    <tr>
      <td><span style="color:#b00e23">(ⲟ̅)</span> <span style=
      "color:#05537d">(61)</span> ⲟⲩⲟϩ ⲁϥⲥⲱⲧⲡ ⲛ̀ⲇⲁⲩⲓⲇ ⲡⲉϥⲃⲱⲕ: ⲟⲩⲟϩ ⲁϥϭⲓⲧϥ ⲉ̀ⲃⲟⲗ
      ϧⲉⲛ ⲡⲓⲟϩⲓ ⲛ̀ⲧⲉ ⲛⲓⲉⲥⲱⲟⲩ.</td>
      <td><span style="color:#b00e23">(ⲟ̅)</span> ⲁϥⲥⲱⲧⲡ̅ ⲛ̅ⲇⲁⲩⲉⲓⲇ ⲡⲉϥϩⲙ̅ϩⲁⲗ.
      ⲁϥϫⲓⲧϥ̅ ⲉⲃⲟⲗ ϩⲛ̅ ⲛ̅ⲟϩⲉ ⲛ̅ⲉⲥⲟⲟⲩ.</td>
      <td><span style="color:#b00e23">(70)</span> He chose David also his
      servant, and took him up from the flocks of sheep.</td>
      <td><span style="color:#b00e23">(70)</span> καὶ ἐξελέξατο Δαυιδ τὸν
      δοῦλον αὐτοῦ καὶ ἀνέλαβεν αὐτὸν ἐκ τῶν ποιµνίων τῶν προβάτων,</td>
    </tr>

    <tr>
      <td><span style="color:#b00e23">(ⲟ̅ⲁ̅)</span> <span style=
      "color:#05537d">(62)</span> ⲟⲩⲟϩ ⲁϥϭⲓⲧϥ ⲉ̀ⲃⲟⲗ ϩⲓⲫⲁϩⲟⲩ ⲛ̀ⲛⲏ ⲉⲑⲙⲟⲥⲓ:
      ⲉ̀ⲑⲣⲉϥⲁⲙⲟⲛⲓ ⲛ̀ⲓⲁⲕⲱⲃ ⲡⲉϥⲃⲱⲕ ⲛⲉⲙ ⲡⲓⲥ̅ⲗ̅ ⲧⲉϥⲕⲗⲏⲣⲟⲛⲟⲙⲓⲁ.</td>
      <td><span style="color:#b00e23">(ⲟ̅ⲁ̅)</span> ⲁϥϥⲓⲧϥ̅ ϩⲓⲡⲁϩⲟⲩ ⲛ̅ⲛⲉⲧⲙⲟⲥⲉ.
      ⲉⲙⲟⲟⲛⲉ ⲛ̅ⲓⲁⲕⲱⲃ ⲡⲉϥⲗⲁⲟⲥ: ⲁⲩⲱ ⲡⲓⲏ̅ⲗ̅ ⲧⲉϥⲕⲗⲏⲣⲟⲛⲟⲙⲓⲁ.</td>
      <td><span style="color:#b00e23">(71)</span> He took him from following
      the ewes great with young, to be the shepherd of Jacob his servant, and
      Israel his inheritance.</td>
      <td><span style="color:#b00e23">(71)</span> ἐξόπισθεν τῶν λοχευοµένων
      ἔλαβεν αὐτὸν ποιµαίνειν Ιακωβ τὸν λαὸν αὐτοῦ καὶ Ισραηλ τὴν κληρονοµίαν
      αὐτοῦ,</td>
    </tr>

    <tr>
      <td><span style="color:#b00e23">(ⲟ̅ⲃ̅)</span> <span style=
      "color:#05537d">(63)</span> ⲟⲩⲟϩ ⲁϥⲁⲙⲟⲛⲓ ⲙ̀ⲙⲱⲟⲩ ϧⲉⲛ ϯⲙⲉⲧⲁⲧⲕⲁⲕⲓⲁ ⲛ̀ⲧⲉ
      ⲡⲉϥϩⲏⲧ: ⲟⲩⲟϩ ϧⲉⲛ ⲡⲓⲕⲁϯ ⲛ̀ⲧⲉ ⲛⲉϥϫⲓϫ ⲁϥϭⲓⲙⲱⲓⲧ ⲛⲱⲟⲩ.</td>
      <td><span style="color:#b00e23">(ⲟ̅ⲃ̅)</span> ⲁϥⲙⲟⲟⲛⲉ ⲙ̅ⲙⲟⲟⲩ ϩⲛ̅
      ⲧⲙⲛ̅ⲧⲃⲁⲗϩⲏⲧ ⲙ̅ⲡⲉϥϩⲏⲧ. ⲁϥϫⲓⲙⲟⲉⲓⲧ ϩⲏⲧⲟⲩ ϩⲛ̅ ⲧⲙⲛ̅ⲧⲣⲙ̅ⲛ̅ϩⲏⲧ ⲛ̅ⲛⲉϥϭⲓϫ:</td>
      <td><span style="color:#b00e23">(72)</span> So he tended them in the
      innocency of his heart; and guided them by the skillfulness of his
      hands.</td>
      <td><span style="color:#b00e23">(72)</span> καὶ ἐποίµανεν αὐτοὺς ἐν τῇ
      ἀκακίᾳ τῆς καρδίας αὐτοῦ καὶ ἐν ταῖς συνέσεσι τῶν χειρῶν αὐτοῦ ὡδήγησεν
      αὐτούς.</td>
    </tr>
  </table>
</body>
</html>
