<!DOCTYPE html>
<html>
<head>
  <title>Psalms</title>
  <meta charset="utf-8">
  <link href="/style.css" rel="stylesheet" type="text/css">
  <link href="/img/icon/icon-circle.png" rel="icon" type="image/x-icon">
  <script async src=
  "https://www.googletagmanager.com/gtag/js?id=G-VCVZFDFZR3"></script>
  <script>
    window.dataLayer = window.dataLayer || [];
    function gtag(){dataLayer.push(arguments);}
    gtag("js", new Date());
    gtag("config", "G-VCVZFDFZR3");
  </script>
  <link href="./" rel="search">
  <link href="psalms_105.html" rel="next">
  <link href="psalms_103.html" rel="prev">
  <script>
  const BIBLE = true;
  </script>
  <script defer src="bible.js" type="text/javascript"></script>
</head>
<body>
  <h3 id="psalms104">Psalms 104</h3>

  <table>
    <tr>
      <td><span style="color:#000000">ⲡⲓⲯⲁⲗⲙⲟⲥ ⲣ̅ⲇ̅. ⲁⲗⲗⲏⲗⲟⲩⲓⲁ.</span>
      </td>
      <td>ⲣ̅ⲇ̅. ⲁⲗⲗⲏⲗⲟⲩⲓⲁ</td>
      <td>Alleluia.</td>
      <td>Αλληλουια.</td>
    </tr>

    <tr>
      <td><span style="color:#b00e23">(ⲁ̅)</span> ⲟⲩⲱⲛϩ ⲉ̀ⲃⲟⲗ ⲙ̀ⲡϭ̅ⲥ̅ ⲟⲩⲟϩ ⲙⲟⲩϯ
      ⲉ̀ⲡⲉϥⲣⲁⲛ: ϩⲓⲱⲓϣ ⲛ̀ⲛⲉϥϩⲃⲏⲟⲩⲓ ϧⲉⲛ ⲛⲓⲉⲑⲛⲟⲥ:</td>
      <td><span style="color:#b00e23">(ⲁ︦)</span> ⲟⲩⲱⲛϩ̅ ⲉⲃⲟⲗ ⲙ̅ⲡϫⲟⲉⲓⲥ
      ⲛ̅ⲧⲉⲧⲛ̅ⲉⲡⲓⲕⲁⲗⲉⲓ ⲙ̅ⲡⲉϥⲣⲁⲛ. ⲛ̅ⲧⲉⲧⲛ̅ϫⲱ ⲛ̅ⲛⲉϥϩⲃⲏⲩⲉ ϩⲛ̅ ⲛ̅ϩⲉⲑⲛⲟⲥ.</td>
      <td><span style="color:#b00e23">(1)</span> Give thanks to the Lord, and
      call upon his name; declare his works among the heathen.</td>
      <td><span style="color:#b00e23">(1)</span> Ἐξοµολογεῖσθε τῷ κυρίῳ καὶ
      ἐπικαλεῖσθε τὸ ὄνοµα αὐτοῦ, ἀπαγγείλατε ἐν τοῖς ἔθνεσιν τὰ ἔργα
      αὐτοῦ·</td>
    </tr>

    <tr>
      <td><span style="color:#b00e23">(ⲃ̅)</span> <span style=
      "color:#05537d">(1)</span> ϩⲱⲥ ⲉ̀ⲣⲟϥ ⲟⲩⲟϩ ⲁⲣⲓⲯⲁⲗⲓⲛ ⲉ̀ⲣⲟϥ: ⲥⲁϫⲓ ⲛ̀ⲛⲉϥϣⲫⲏⲣⲓ
      ⲧⲏⲣⲟⲩ:</td>
      <td><span style="color:#b00e23">(ⲃ︦)</span> ϫⲱ ⲉⲣⲟϥ ⲛ̅ⲧⲉⲧⲛ̅ⲯⲁⲗⲗⲉⲓ ⲉⲣⲟϥ.
      ⲛ̅ⲧⲉⲧⲛ̅ϫⲱ ⲛ̅ⲛⲉϥϣⲡⲏⲣⲉ ⲧⲏⲣⲟⲩ.</td>
      <td><span style="color:#b00e23">(2)</span> Sing to him, yea, sing praises
      to him: tell forth all his wonderful works.</td>
      <td><span style="color:#b00e23">(2)</span> ᾄσατε αὐτῷ καὶ ψάλατε αὐτῷ,
      διηγήσασθε πάντα τὰ θαυµάσια αὐτοῦ.</td>
    </tr>

    <tr>
      <td><span style="color:#b00e23">(ⲅ̅)</span> <span style=
      "color:#05537d">(1)</span> ϣⲟⲩϣⲟⲩ ⲙ̀ⲙⲱⲧⲉⲛ ϧⲉⲛ ⲡⲉϥⲣⲁⲛ ⲉⲑⲟⲩⲁⲃ. <span style=
      "color:#05537d">(2)</span> ⲙⲁⲣⲉϥⲟⲩⲛⲟϥ ⲛ̀ϫⲉ ⲡϩⲏⲧ ⲛ̀ⲛⲏ ⲉⲧⲕⲱϯ ⲛ̀ⲥⲁ
      ⲡϭ̅ⲥ̅:</td>
      <td><span style="color:#b00e23">(ⲅ︦)</span> ⲛ̅ⲧⲉⲧⲛ̅ϫⲓⲧⲁⲉⲓⲟ ϩⲙ̅ ⲡⲉϥⲣⲁⲛ
      ⲉⲧⲟⲩⲁⲁⲃ. ⲙⲁⲣⲉ ⲡϩⲏⲧ ⲉⲩⲫⲣⲁⲛⲉ ⲛ̅ⲛⲉⲧϣⲓⲛⲉ ⲛ̅ⲥⲁ ⲡϫⲟⲉⲓⲥ.</td>
      <td><span style="color:#b00e23">(3)</span> Glory in his holy name: let
      the heart of them that seek the Lord rejoice.</td>
      <td><span style="color:#b00e23">(3)</span> ἐπαινεῖσθε ἐν τῷ ὀνόµατι τῷ
      ἁγίῳ αὐτοῦ, εὐφρανθήτω καρδία ζητούντων τὸν κύριον·</td>
    </tr>

    <tr>
      <td><span style="color:#b00e23">(ⲇ̅)</span> <span style=
      "color:#05537d">(2)</span> ⲕⲱϯ ⲛ̀ⲥⲁ ⲡϭ̅ⲥ̅ ⲟⲩⲟϩ ⲁⲙⲁϩⲓ: ⲕⲱϯ ⲛ̀ⲥⲁ ⲡⲉϥϩⲟ
      ⲛ̀ⲥⲏⲟⲩ ⲛⲓⲃⲉⲛ.</td>
      <td><span style="color:#b00e23">(ⲇ︦)</span> ϣⲓⲛⲉ ⲛ̅ⲥⲁ ⲡϫⲟⲉⲓⲥ
      ⲛ̅ⲧⲉⲧⲛ̅ϭⲙ̅ϭⲟⲙ. ϣⲓⲛⲉ ⲛ̅ⲥⲁ ⲡⲉϥϩⲟ ⲛ̅ⲟⲩⲟⲉⲓϣ ⲛⲓⲙ.</td>
      <td><span style="color:#b00e23">(4)</span> Seek ye the Lord, and be
      strengthened; seek his face continually.</td>
      <td><span style="color:#b00e23">(4)</span> ζητήσατε τὸν κύριον καὶ
      κραταιώθητε, ζητήσατε τὸ πρόσωπον αὐτοῦ διὰ παντός.</td>
    </tr>

    <tr>
      <td><span style="color:#b00e23">(ⲉ̅)</span> <span style=
      "color:#05537d">(3)</span> ⲁⲣⲓⲫⲙⲉⲩⲓ ⲛ̀ⲛⲉϥϣⲫⲏⲣⲓ ⲉⲧⲁϥⲁⲓⲧⲟⲩ: ⲛⲉϥⲙⲏⲓⲛⲓ ⲛⲉⲙ
      ⲛⲓϩⲁⲡ ⲛ̀ⲧⲉ ⲣⲱϥ:</td>
      <td><span style="color:#b00e23">(ⲉ︦)</span> ⲁⲣⲓⲡⲙⲉⲉⲩⲉ ⲛ̅ⲛⲉϥϣⲡⲏⲣⲉ
      ⲛ̅ⲧⲉϥⲁⲁⲩ. ⲛⲉϥϩⲃⲏⲩⲉ ⲁⲩⲱ ⲛ̅ϩⲁⲡ ⲛ̅ⲧⲉϥⲧⲁⲡⲣⲟ.</td>
      <td><span style="color:#b00e23">(5)</span> Remember his wonderful works
      that he has done; his wonders, and the judgments of his mouth;</td>
      <td><span style="color:#b00e23">(5)</span> µνήσθητε τῶν θαυµασίων αὐτοῦ,
      ὧν ἐποίησεν, τὰ τέρατα αὐτοῦ καὶ τὰ κρίµατα τοῦ στόµατος αὐτοῦ,</td>
    </tr>

    <tr>
      <td><span style="color:#b00e23">(ⲋ̅)</span> <span style=
      "color:#05537d">(3)</span> ⲡϫⲣⲟϫ ⲛ̀ⲁⲃⲣⲁⲁⲙ ⲛⲉ ⲛⲉϥⲉⲃⲓⲁⲓⲕ: ⲛⲉⲛϣⲏⲣⲓ ⲛ̀ⲓⲁⲕⲱⲃ
      ⲛⲉ ⲛⲓⲥⲱⲧⲡ ⲛ̀ⲧⲁϥ:</td>
      <td><span style="color:#b00e23">(ⲋ︦)</span> ⲡⲉⲥⲡⲉⲣⲙⲁ ⲛ̅ⲁⲃⲣⲁϩⲁⲙ ⲛⲉϥϩⲙ̅ϩⲁⲗ.
      ⲛ̅ϣⲏⲣⲉ ⲛ̅ⲓⲁⲕⲱⲃ ⲛⲉϥⲥⲱⲧⲡ̅</td>
      <td><span style="color:#b00e23">(6)</span> ye seed of Abraam, his
      servants, ye children of Jacob, his chosen ones.</td>
      <td><span style="color:#b00e23">(6)</span> σπέρµα Αβρααµ δοῦλοι αὐτοῦ,
      υἱοὶ Ιακωβ ἐκλεκτοὶ αὐτοῦ.</td>
    </tr>

    <tr>
      <td><span style="color:#b00e23">(ⲍ̅)</span> <span style=
      "color:#05537d">(3)</span> ⲛ̀ⲑⲟϥ ⲡⲉ ⲡϭ̅ⲥ̅ ⲡⲉⲛⲛⲟⲩϯ: ⲛⲉϥϩⲁⲡ ϩⲓϫⲉⲛ ⲡⲕⲁϩⲓ
      ⲧⲏⲣϥ.</td>
      <td><span style="color:#b00e23">(ⲍ︦)</span> ⲛ̅ⲧⲟϥ ⲡⲉ ⲡϫⲟⲉⲓⲥ ⲡⲉⲛⲛⲟⲩⲧⲉ
      ⲛⲉϥϩⲁⲡ ϩⲙ̅ ⲡⲕⲁϩ ⲧⲏⲣϥ̅</td>
      <td><span style="color:#b00e23">(7)</span> He is the Lord our God; his
      judgments are in all the earth.</td>
      <td><span style="color:#b00e23">(7)</span> αὐτὸς κύριος ὁ θεὸς ἡµῶν, ἐν
      πάσῃ τῇ γῇ τὰ κρίµατα αὐτοῦ.</td>
    </tr>

    <tr>
      <td><span style="color:#b00e23">(ⲏ̅)</span> <span style=
      "color:#05537d">(4)</span> ⲁϥⲉⲣⲫⲙⲉⲩⲓ ⲛ̀ⲧⲉϥⲇⲓⲁⲑⲏⲕⲏ ϣⲁ ⲉⲛⲉϩ: ⲡⲓⲥⲁϫⲓ
      ⲉⲧⲁϥϩⲟⲛϩⲉⲛ ⲙ̀ⲙⲟϥ ϣⲁ ϩⲁⲛϣⲟ ⲛ̀ϫⲱⲟⲩ.</td>
      <td><span style="color:#b00e23">(ⲏ︦)</span> ⲁϥⲣ̅ⲡⲙⲉⲉⲩⲉ ⲛ̅ⲧⲉϥⲇⲓⲁⲑⲏⲕⲏ ϣⲁ
      ⲉⲛⲉϩ. ⲡϣⲁϫⲉ ⲛ̅ⲧⲁϥϩⲱⲛ ⲙ̅ⲙⲟϥ ⲉϣⲟ ⲛ̅ⲅⲉⲛⲉⲁ.</td>
      <td><span style="color:#b00e23">(8)</span> He has remembered his covenant
      for ever, the word which he commanded for a thousand generation:</td>
      <td><span style="color:#b00e23">(8)</span> ἐµνήσθη εἰς τὸν αἰῶνα διαθήκης
      αὐτοῦ, λόγου, οὗ ἐνετείλατο εἰς χιλίας γενεάς,</td>
    </tr>

    <tr>
      <td><span style="color:#b00e23">(ⲑ̅)</span> <span style=
      "color:#05537d">(5)</span> ⲫⲏ ⲉⲧⲁϥⲥⲉⲙⲛⲏⲧϥ ⲛⲉⲙ ⲁⲃⲣⲁⲁⲙ: ⲛⲉⲙ ⲡⲓⲁⲛⲁϣ ⲛ̀ⲧⲁϥ
      ⲛ̀ⲓⲥⲁⲁⲕ:</td>
      <td><span style="color:#b00e23">(ⲑ︦)</span> ⲡⲉⲛⲧⲁϥⲥⲙⲛ̅ⲧϥ̅ ⲙⲛ̅ ⲁⲃⲣⲁϩⲁⲙ ⲁⲩⲱ
      ⲡⲉϥⲁⲛⲁϣ ⲙⲛ̅ ⲓⲥⲁⲁⲕ</td>
      <td><span style="color:#b00e23">(9)</span> which he established as a
      covenant to Abraam, and he remembered his oath to Isaac.</td>
      <td><span style="color:#b00e23">(9)</span> ὃν διέθετο τῷ Αβρααµ, καὶ τοῦ
      ὅρκου αὐτοῦ τῷ Ισαακ</td>
    </tr>

    <tr>
      <td><span style="color:#b00e23">(ⲓ̅)</span> <span style=
      "color:#05537d">(5)</span> ⲁϥⲧⲁϩⲟⲥ ⲉ̀ⲣⲁⲧⲥ ⲛ̀ⲓⲁⲕⲱⲃ ⲉⲩⲟⲩⲁϩⲥⲁϩⲛⲓ: ⲛⲉⲙ ⲡⲓⲥ̅ⲗ̅
      ⲉⲩⲇⲓⲁⲑⲏⲕⲏ ϣⲁ ⲉⲛⲉϩ.</td>
      <td><span style="color:#b00e23">(ⲓ︦)</span> ⲁϥⲧⲁϩⲟϥ ⲉⲣⲁⲧϥ̅ ⲛ̅ⲓⲁⲕⲱⲃ
      ⲙ̅ⲡⲣⲟⲥⲧⲁⲅⲙⲁ. ⲁⲩⲱ ⲡⲓⲏ̅ⲗ̅ ⲉⲩⲇⲓⲁⲑⲏⲕⲏ ⲛ̅ϣⲁ ⲉⲛⲉϩ.</td>
      <td><span style="color:#b00e23">(10)</span> And he established it to
      Jacob for an ordinance, and to Israel for an everlasting covenant;</td>
      <td><span style="color:#b00e23">(10)</span> καὶ ἔστησεν αὐτὴν τῷ Ιακωβ
      εἰς πρόσταγµα καὶ τῷ Ισραηλ διαθήκην αἰώνιον</td>
    </tr>

    <tr>
      <td><span style="color:#b00e23">(ⲓ̅ⲁ̅)</span> <span style=
      "color:#05537d">(6)</span> ⲉϥϫⲱ ⲙ̀ⲙⲟⲥ ϫⲉ ϯⲛⲁϯ ⲛⲁⲕ ⲙ̀ⲡⲕⲁϩⲓ ⲛ̀ⲭⲁⲛⲁⲁⲛ ⲟⲩⲛⲟϩ
      ⲛ̀ⲣⲱϣ ⲛ̀ⲧⲉ ⲧⲉⲕⲕⲗⲏⲣⲟⲛⲟⲙⲓⲁ.</td>
      <td><span style="color:#b00e23">(ⲓ︦ⲁ︦)</span> ⲉϥϫⲱ ⲙ̅ⲙⲟⲥ ϫⲉ ϯⲛⲁϯ ⲛⲁⲕ
      ⲙ̅ⲡⲕⲁϩ ⲛ̅ⲭⲁⲛⲁⲁⲛ ⲛ̅ⲥⲕ̅ⲛⲟⲩϩ ⲛ̅ⲧⲉⲧⲛ̅ⲕⲗⲏⲣⲟⲛⲟⲙⲓⲁ.</td>
      <td><span style="color:#b00e23">(11)</span> saying To thee will I give
      the land of Chanaan, the line of your inheritance:</td>
      <td><span style="color:#b00e23">(11)</span> λέγων Σοὶ δώσω τὴν γῆν Χανααν
      σχοίνισµα κληρονοµίας ὑµῶν.</td>
    </tr>

    <tr>
      <td><span style="color:#b00e23">(ⲓ̅ⲃ̅)</span> <span style=
      "color:#05537d">(7)</span> ⲉⲡϫⲓⲛⲧⲟⲩϣⲱⲡⲓ ⲉⲩⲟⲓ ⲛ̀ⲕⲟⲩϫⲓ ϧⲉⲛ ⲧⲟⲩⲏⲡⲓ: ⲉⲩⲟⲓ
      ⲛ̀ⲕⲟⲩϫⲓ ⲟⲩⲟϩ ⲛ̀ⲣⲉⲙⲛ̀ϫⲱⲓⲗⲓ ⲛ̀ϧⲏⲧϥ.</td>
      <td><span style="color:#b00e23">(ⲓ︦ⲃ︦)</span> ϩⲙ̅ ⲡⲧⲣⲉⲩϣⲱⲡⲉ ⲉⲩⲥⲟⲃⲕ̅ ϩⲛ̅
      ⲧⲉⲩⲏⲡⲉ. ⲉⲩⲥⲟⲃⲕ ⲉⲩⲟ ⲛ̅ⲣⲙ̅ⲛ̅ϭⲟⲓ̈ⲗⲉ ⲛ̅ϩⲏⲧϥ̅.</td>
      <td><span style="color:#b00e23">(12)</span> when they were few in number,
      very few, and sojourners in it.</td>
      <td><span style="color:#b00e23">(12)</span> ἐν τῷ εἶναι αὐτοὺς ἀριθµῷ
      βραχεῖς, ὀλιγοστοὺς καὶ παροίκους ἐν αὐτῇ</td>
    </tr>

    <tr>
      <td><span style="color:#b00e23">(ⲓ̅ⲅ̅)</span> <span style=
      "color:#05537d">(8)</span> ⲁⲩⲥⲓⲛⲓ ⲉ̀ⲃⲟⲗ ϧⲉⲛ ⲟⲩⲉⲑⲛⲟⲥ ⲉⲩⲉⲑⲛⲟⲥ: ⲛⲉⲙ ⲉ̀ⲃⲟⲗ
      ϧⲉⲛ ⲟⲩⲙⲉⲧⲟⲩⲣⲟ ⲉ̀ϧⲟⲩⲛ ⲉⲕⲉ̀ⲗⲁⲟⲥ:</td>
      <td><span style="color:#b00e23">(ⲓ︦ⲅ︦)</span> ⲁⲩⲉⲓ ⲉⲃⲟⲗ ϩⲛ̅ ⲟⲩϩⲉⲑⲛⲟⲥ
      ⲉⲩϩⲉⲑⲛⲟⲥ. ⲁⲩⲱ ⲉⲃⲟⲗ ϩⲛ̅ ⲕⲉⲙⲛ̅ⲧⲉⲣⲟ ⲉⲕⲉⲗⲁⲟⲥ.</td>
      <td><span style="color:#b00e23">(13)</span> And they went from nation to
      nation, and from one kingdom to another people.</td>
      <td><span style="color:#b00e23">(13)</span> καὶ διῆλθον ἐξ ἔθνους εἰς
      ἔθνος, ἐκ βασιλείας εἰς λαὸν ἕτερον·</td>
    </tr>

    <tr>
      <td><span style="color:#b00e23">(ⲓ̅ⲇ̅)</span> <span style=
      "color:#05537d">(8)</span> ⲙ̀ⲡⲉϥⲭⲁ ⲣⲱⲙⲓ ⲉ̀ϭⲓⲧⲟⲩ ⲛ̀ϫⲟⲛⲥ: ⲟⲩⲟϩ ⲁϥⲥⲟϩⲓ
      ⲛ̀ϩⲁⲛⲟⲩⲣⲱⲟⲩ ⲉ̀ϩⲣⲏⲓ ⲉ̀ϫⲱⲟⲩ:</td>
      <td><span style="color:#b00e23">(ⲓ︦ⲇ︦)</span> ⲙ̅ⲡϥ̅ⲕⲁ ⲣⲱⲙⲉ ⲉϫⲓⲧⲟⲩ
      ⲛ̅ϭⲟⲛⲥ̅. ⲁϥϫⲡⲓⲉ ϩⲉⲛⲉⲣⲱⲟⲩ ⲉⲧⲃⲏⲧⲟⲩ.</td>
      <td><span style="color:#b00e23">(14)</span> He suffered no man to wrong
      them; and he rebuked kings for their sakes:</td>
      <td><span style="color:#b00e23">(14)</span> οὐκ ἀφῆκεν ἄνθρωπον ἀδικῆσαι
      αὐτοὺς καὶ ἤλεγξεν ὑπὲρ αὐτῶν βασιλεῖς</td>
    </tr>

    <tr>
      <td><span style="color:#b00e23">(ⲓ̅ⲉ̅)</span> <span style=
      "color:#05537d">(8)</span> ϫⲉ ⲙ̀ⲡⲉⲣϭⲓⲛⲉⲙ ⲛ̀ⲁⲭⲣⲓⲥⲧⲟⲥ: ⲟⲩⲟϩ ⲙ̀ⲡⲉⲣⲉⲣⲡⲉⲧϩⲱⲟⲩ
      ϧⲉⲛ ⲛⲁⲡⲣⲟⲫⲏⲧⲏⲥ:</td>
      <td><span style="color:#b00e23">(ⲓ︦ⲉ︦)</span> ϫⲉ ⲙ̅ⲡⲣ̅ϫⲱϩ ⲉⲛⲁⲭⲣⲓⲥⲧⲟⲥ.
      ⲙ̅ⲡⲣ̅ⲡⲟⲛⲏⲣⲉⲩⲉ ϩⲛ̅ ⲛⲁⲡⲣⲟⲫⲏⲧⲏⲥ</td>
      <td><span style="color:#b00e23">(15)</span> saying, Touch not my anointed
      ones; and do my prophets no harm.</td>
      <td><span style="color:#b00e23">(15)</span> Μὴ ἅπτεσθε τῶν χριστῶν µου
      καὶ ἐν τοῖς προφήταις µου µὴ πονηρεύεσθε.</td>
    </tr>

    <tr>
      <td><span style="color:#b00e23">(ⲓ̅ⲋ̅)</span> <span style=
      "color:#05537d">(9)</span> ⲟⲩⲟϩ ⲁϥⲙⲟⲩϯ ⲉ̀ⲟⲩϩⲃⲱⲛ ϩⲓϫⲉⲛ ⲡⲕⲁϩⲓ: ⲧⲁϫⲣⲟ ⲛⲓⲃⲉⲛ
      ⲛ̀ⲧⲉ ⲡⲱⲓⲕ ⲁϥϧⲉⲙϧⲱⲙϥ:</td>
      <td><span style="color:#b00e23">(ⲓ︦ⲋ︦)</span> ⲁϥⲙⲟⲩⲧⲉ ⲉⲩϩⲉⲃⲱⲱⲛ ⲉϫⲙ̅ ⲡⲕⲁϩ.
      ⲁϥⲟⲩⲱϣϥ̅ ⲙ̅ⲡⲧⲁϫⲣⲟ ⲙ̅ⲡⲟⲉⲓⲕ.</td>
      <td><span style="color:#b00e23">(16)</span> Moreover he called for a
      famine upon the land; he broke the whole support of bread.</td>
      <td><span style="color:#b00e23">(16)</span> καὶ ἐκάλεσεν λιµὸν ἐπὶ τὴν
      γῆν, πᾶν στήριγµα ἄρτου συνέτριψεν·</td>
    </tr>

    <tr>
      <td><span style="color:#b00e23">(ⲓ̅ⲍ̅)</span> <span style=
      "color:#05537d">(9)</span> ⲁϥⲟⲩⲱⲣⲡ ⲛ̀ⲟⲩⲣⲱⲙⲓ ϧⲁϫⲱⲟⲩ: ⲁϥϯ ⲛ̀ⲓⲱⲥⲏⲫ ⲉ̀ⲃⲟⲗ ϧⲁ
      ⲃⲱⲕ:</td>
      <td><span style="color:#b00e23">(ⲓ︦ⲍ︦)</span> ⲁϥϫⲉⲩ ⲟⲩⲣⲱⲙⲉ ϩⲁ ⲧⲉⲩϩⲏ. ⲁⲩϯ
      ⲛ̅ⲓⲱⲥⲏⲫ ⲉⲃⲟⲗ ⲉⲩϩⲙ̅ϩⲁⲗ.</td>
      <td><span style="color:#b00e23">(17)</span> He sent a man before them;
      Joseph was sold for a slave.</td>
      <td><span style="color:#b00e23">(17)</span> ἀπέστειλεν ἔµπροσθεν αὐτῶν
      ἄνθρωπον, εἰς δοῦλον ἐπράθη Ιωσηφ.</td>
    </tr>

    <tr>
      <td><span style="color:#b00e23">(ⲓ̅ⲏ̅)</span> <span style=
      "color:#05537d">(9)</span> ⲁⲩⲑⲉⲃⲓⲟ ⲛ̀ⲛⲉϥϭⲁⲗⲁⲩϫ ϧⲉⲛ ϩⲁⲛⲡⲉⲇⲏⲥ: ⲟⲩⲃⲉⲛⲓⲡⲓ
      ⲁⲥⲥⲉⲛϥ ⲛ̀ϫⲉ ⲧⲉϥⲯⲩⲭⲏ:</td>
      <td><span style="color:#b00e23">(ⲓ︦ⲏ︦)</span> ⲁⲩⲑⲃ̅ⲃⲓⲉ ⲛⲉϥⲟⲩⲉⲣⲏⲧⲉ ϩⲙ̅
      ⲡⲉⲓⲛⲉ ⲛ̅ϩⲟⲙⲛ̅ⲧ. ⲁ ⲧⲉϥⲯⲩⲭⲏ ⲥⲉⲓⲛⲉ ϩⲛ̅ ⲟⲩⲡⲉⲛⲓⲡⲉ.</td>
      <td><span style="color:#b00e23">(18)</span> They hurt his feet with
      fetters; his soul passed into iron,</td>
      <td><span style="color:#b00e23">(18)</span> ἐταπείνωσαν ἐν πέδαις τοὺς
      πόδας αὐτοῦ, σίδηρον διῆλθεν ἡ ψυχὴ αὐτοῦ</td>
    </tr>

    <tr>
      <td><span style="color:#b00e23">(ⲓ̅ⲑ̅)</span> <span style=
      "color:#05537d">(9)</span> ϣⲁⲧⲉϥⲓ̀ ⲛ̀ϫⲉ ⲡⲉϥⲥⲁϫⲓ: ⲟⲩⲟϩ ⲡⲥⲁϫⲓ ⲙ̀ⲡϭ̅ⲥ̅
      ⲁϥϩⲓⲭⲣⲱⲙ ⲉ̀ⲣⲟϥ.</td>
      <td><span style="color:#b00e23">(ⲓ︦ⲑ︦)</span> ϣⲁⲛⲧϥ̅ⲉⲓ ⲛ̅ϭⲓ ⲡⲉϥϣⲁϫⲉ.
      ⲡϣⲁϫⲉ ⲙ̅ⲡϫⲟⲉⲓⲥ ⲡⲉⲛⲧⲁϥⲡⲁⲥⲧϥ̅.</td>
      <td><span style="color:#b00e23">(19)</span> until the time that his cause
      came on; the word of the Lord tried him as fire.</td>
      <td><span style="color:#b00e23">(19)</span> µέχρι τοῦ ἐλθεῖν τὸν λόγον
      αὐτοῦ, τὸ λόγιον κυρίου ἐπύρωσεν αὐτόν.</td>
    </tr>

    <tr>
      <td><span style="color:#b00e23">(ⲕ̅)</span> <span style=
      "color:#05537d">(10)</span> ⲁϥⲟⲩⲱⲣⲡ ⲛ̀ϫⲉ ⲡⲟⲩⲣⲟ ⲁϥⲃⲟⲗϥ ⲉ̀ⲃⲟⲗ: ⲟⲩⲁⲣⲭⲱⲛ ⲛ̀ⲧⲉ
      ϩⲁⲛⲗⲁⲟⲥ ⲁϥⲭⲁϥ ⲉ̀ⲃⲟⲗ:</td>
      <td><span style="color:#b00e23">(ⲕ︦)</span> ⲁ ⲡⲣ̅ⲣⲟ ϫⲟⲟⲩ ⲁϥⲃⲟⲗϥ̅ ⲉⲃⲟⲗ
      ⲡⲁⲣⲭⲱⲛ ⲛ̅ⲛ̅ⲗⲁⲟⲥ ⲁϥⲕⲁⲁϥ ⲉⲃⲟⲗ</td>
      <td><span style="color:#b00e23">(20)</span> The king sent and loosed him;
      even the prince of the people, and let him go free.</td>
      <td><span style="color:#b00e23">(20)</span> ἀπέστειλεν βασιλεὺς καὶ
      ἔλυσεν αὐτόν, ἄρχων λαῶν, καὶ ἀφῆκεν αὐτόν·</td>
    </tr>

    <tr>
      <td><span style="color:#b00e23">(ⲕ̅ⲁ̅)</span> <span style=
      "color:#05537d">(10)</span> ⲁϥⲁⲓϥ ⲛϭⲟⲓⲥ ⲉ̀ϩⲣⲏⲓ ⲉ̀ϫⲉⲛ ⲡⲉϥⲏⲓ: ⲛⲉⲙ ⲁⲣⲭⲱⲛ
      ⲉ̀ϫⲉⲛ ⲡⲉⲧⲉⲛ̀ⲧⲁϥ ⲧⲏⲣϥ:</td>
      <td><span style="color:#b00e23">(ⲕ︦ⲁ︦)</span> ⲁϥⲕⲁⲑⲓⲥⲧⲁ ⲙ̅ⲙⲟϥ ⲛ̅ϫⲟⲉⲓⲥ
      ⲉϫⲙ̅ ⲡⲉϥⲏⲓ. ⲁⲩⲱ ⲛ̅ⲁⲣⲭⲱⲛ ⲙ̅ⲡⲉⲧⲛ̅ⲧⲁϥ ⲧⲏⲣϥ̅</td>
      <td><span style="color:#b00e23">(21)</span> He made him Lord over his
      house, and ruler of all his substance;</td>
      <td><span style="color:#b00e23">(21)</span> κατέστησεν αὐτὸν κύριον τοῦ
      οἴκου αὐτοῦ καὶ ἄρχοντα πάσης τῆς κτήσεως αὐτοῦ</td>
    </tr>

    <tr>
      <td><span style="color:#b00e23">(ⲕ̅ⲃ̅)</span> <span style=
      "color:#05537d">(10)</span> ⲉ̀ⲡϫⲓⲛϯⲥⲃⲱ ⲛ̀ⲛⲉϥⲁⲣⲭⲱⲛ ⲙ̀ⲡⲉϥⲣⲏϯ ⲟⲩⲟϩ ⲛⲉϥϧⲉⲗⲗⲟⲓ
      ⲉⲧⲥⲁⲃⲱⲟⲩ.</td>
      <td><span style="color:#b00e23">(ⲕ︦ⲃ︦)</span> ⲉϯⲥⲃⲱ ⲛ̅ⲛⲉϥⲁⲣⲭⲱⲛ ⲛ̅ⲧⲉϥϩⲉ.
      ⲁⲩⲱ ⲉⲧⲥⲁⲃⲉ ⲛⲉϥϩⲗ̅ⲗⲟ.</td>
      <td><span style="color:#b00e23">(22)</span> to chastise his rulers at his
      pleasure, and to teach his elders wisdom.</td>
      <td><span style="color:#b00e23">(22)</span> τοῦ παιδεῦσαι τοὺς ἄρχοντας
      αὐτοῦ ὡς ἑαυτὸν καὶ τοὺς πρεσβυτέρους αὐτοῦ σοφίσαι.</td>
    </tr>

    <tr>
      <td><span style="color:#b00e23">(ⲕ̅ⲅ̅)</span> <span style=
      "color:#05537d">(11)</span> ⲟⲩⲟϩ ⲁϥⲓ̀ ⲛ̀ϫⲉ ⲡⲓⲥ̅ⲗ̅ ⲉ̀ϧⲣⲏⲓ ⲉ̀ⲭⲏⲙⲓ: ⲟⲩⲟϩ
      ⲓⲁⲕⲱⲃ ⲁϥⲉⲣⲣⲉⲙⲛ̀ϫⲱⲓⲗⲓ ϧⲉⲛ ⲡⲕⲁϩⲓ ⲛ̀ⲭⲁⲙ:</td>
      <td><span style="color:#b00e23">(ⲕ︦ⲅ︦)</span> ⲁ ⲡⲓⲏ̅ⲗ̅ ⲃⲱⲕ ⲉϩⲣⲁⲓ ⲉⲕⲏⲙⲉ
      ⲓⲁⲕⲱⲃ ⲁϥϭⲟⲓⲗⲉ ⲉⲡⲕⲁϩ ⲛ̅ⲭⲁⲙ.</td>
      <td><span style="color:#b00e23">(23)</span> Israel also came into Egypt,
      and Jacob sojourned in the land of Cham.</td>
      <td><span style="color:#b00e23">(23)</span> καὶ εἰσῆλθεν Ισραηλ εἰς
      Αἴγυπτον, καὶ Ιακωβ παρῴκησεν ἐν γῇ Χαµ·</td>
    </tr>

    <tr>
      <td><span style="color:#b00e23">(ⲕ̅ⲇ̅)</span> <span style=
      "color:#05537d">(11)</span> ⲁϥⲑⲣⲉ ⲡⲉϥⲗⲁⲟⲥ ⲁϣⲁⲓ ⲉ̀ⲙⲁϣⲱ: ⲁϥⲑⲣⲉϥⲁⲙⲁϩⲓ ⲉ̀ϩⲟⲧⲉ
      ⲛⲉϥϫⲁϫⲓ:</td>
      <td><span style="color:#b00e23">(ⲕ︦ⲇ︦)</span> ⲁϥⲁⲩⲝⲁⲛⲉ ⲙ̅ⲡⲉϥⲗⲁⲟⲥ ⲉⲙⲁⲧⲉ.
      ⲁϥϯ ϭⲟⲙ ⲛⲁϥ ⲉϩⲟⲩⲉ ⲛⲉϥϫⲓϫⲉⲉⲩ</td>
      <td><span style="color:#b00e23">(24)</span> And he increased his people
      greatly, and made them stronger than their enemies.</td>
      <td><span style="color:#b00e23">(24)</span> καὶ ηὔξησεν τὸν λαὸν αὐτοῦ
      σφόδρα καὶ ἐκραταίωσεν αὐτὸν ὑπὲρ τοὺς ἐχθροὺς αὐτοῦ.</td>
    </tr>

    <tr>
      <td><span style="color:#b00e23">(ⲕ̅ⲉ̅)</span> <span style=
      "color:#05537d">(11)</span> ⲁϥⲫⲉⲛϩ ⲡⲟⲩϩⲏⲧ ⲉ̀ⲙⲉⲥⲧⲉ ⲡⲉϥⲗⲁⲟⲥ: ⲉ̀ⲡϫⲓⲛⲉⲣⲭⲣⲟϥ
      ϧⲉⲛ ⲛⲉϥⲉⲃⲓⲁⲓⲕ.</td>
      <td><span style="color:#b00e23">(ⲕ︦ⲉ︦)</span> ⲁϥⲕⲧⲉ ⲡⲉϥϩⲏⲧ ⲉⲙⲉⲥⲧⲉ
      ⲡⲉϥⲗⲁⲟⲥ. ⲁⲩⲱ ⲉⲣⲕⲣⲟϥ ϩⲛ̅ ⲛⲉϥϩⲙ̅ϩⲁⲗ.</td>
      <td><span style="color:#b00e23">(25)</span> And he turned their heart to
      hate his people, to deal craftily with his servants.</td>
      <td><span style="color:#b00e23">(25)</span> µετέστρεψεν τὴν καρδίαν αὐτῶν
      τοῦ µισῆσαι τὸν λαὸν αὐτοῦ, τοῦ δολιοῦσθαι ἐν τοῖς δούλοις αὐτοῦ.</td>
    </tr>

    <tr>
      <td><span style="color:#b00e23">(ⲕ̅ⲋ̅)</span> <span style=
      "color:#05537d">(12)</span> ⲁϥⲟⲩⲱⲣⲡ ⲙ̀ⲙⲱⲩ̀ⲥⲏⲥ ⲡⲉϥⲃⲱⲕ: ⲛⲉⲙ ⲁⲁⲣⲱⲛ ⲫⲏ
      ⲉⲧⲁϥⲥⲟⲧⲡϥ:</td>
      <td><span style="color:#b00e23">(ⲕ︦ⲋ︦)</span> ⲁϥϫⲉⲩ ⲙⲱⲩ̈ⲥⲏⲥ ⲡⲉϥϩⲙ̅ϩⲁⲗ.
      ⲙⲛ̅ ⲁⲁⲣⲱⲛ ⲡⲉⲛⲧⲁϥⲥⲟⲧⲡϥ̅.</td>
      <td><span style="color:#b00e23">(26)</span> He sent fort Moses his
      servant, and Aaron whom he had chosen.</td>
      <td><span style="color:#b00e23">(26)</span> ἐξαπέστειλεν Μωυσῆν τὸν
      δοῦλον αὐτοῦ, Ααρων, ὃν ἐξελέξατο αὐτόν·</td>
    </tr>

    <tr>
      <td><span style="color:#b00e23">(ⲕ̅ⲍ̅)</span> <span style=
      "color:#05537d">(12)</span> ⲁϥⲭⲱ ⲛ̀ϧⲏⲧⲟⲩ ⲛ̀ⲛⲓⲥⲁϫⲓ ⲛ̀ⲧⲉ ⲛⲉϥⲙⲏⲓⲛⲓ: ⲛⲉⲙ
      ⲛⲉϥϣⲫⲏⲣⲓ ϧⲉⲛ ⲡⲕⲁϩⲓ ⲛ̀ⲭⲁⲙ.</td>
      <td><span style="color:#b00e23">(ⲕ︦ⲍ︦)</span> ⲁϥⲕⲱ ⲛ̅ϩⲏⲧⲟⲩ ⲛ̅ⲛ̅ϣⲁϫⲉ
      ⲛ̅ⲛⲉϥⲙⲁⲉⲓⲛ. ⲁⲩⲱ ⲛⲉϥϣⲡⲏⲣⲉ ϩⲙ̅ ⲡⲕⲁϩ ⲛ̅ⲭⲁⲙ.</td>
      <td><span style="color:#b00e23">(27)</span> He established among them his
      signs, and his wonders in the land of Cham.</td>
      <td><span style="color:#b00e23">(27)</span> ἔθετο ἐν αὐτοῖς τοὺς λόγους
      τῶν σηµείων αὐτοῦ καὶ τῶν τεράτων ἐν γῇ Χαµ.</td>
    </tr>

    <tr>
      <td><span style="color:#b00e23">(ⲕ̅ⲏ̅)</span> <span style=
      "color:#05537d">(13)</span> ⲁϥⲟⲩⲱⲣⲡ ⲛ̀ⲟⲩⲭⲁⲕⲓ ⲁϥⲉⲣⲭⲣⲉⲙⲧⲥ: ⲟⲩⲟϩ ⲁⲩϯϫⲱⲛⲧ
      ⲛ̀ⲛⲉϥⲥⲁϫⲓ.</td>
      <td><span style="color:#b00e23">(ⲕ︦ⲏ︦)</span> ⲁϥϫⲟⲟⲩ ⲛ̅ⲟⲩⲕⲁⲕⲉ ⲁϥϩⲟⲃⲥⲟⲩ.
      ⲁⲩⲱ ⲁⲩϯ ⲛⲟⲩϭⲥ̅ ⲛ̅ⲛⲉϥϣⲁϫⲉ.</td>
      <td><span style="color:#b00e23">(28)</span> He sent forth darkness, and
      made it dark; yet they rebelled against his words.</td>
      <td><span style="color:#b00e23">(28)</span> ἐξαπέστειλεν σκότος, καὶ
      ἐσκότασεν, καὶ παρεπίκραναν τοὺς λόγους αὐτοῦ.</td>
    </tr>

    <tr>
      <td><span style="color:#b00e23">(ⲕ̅ⲑ̅)</span> <span style=
      "color:#05537d">(14)</span> ⲁϥⲫⲱⲛϩ ⲛ̀ⲛⲟⲩⲙⲱⲟⲩ ⲉⲩⲥⲛⲟϥ: ⲟⲩⲟϩ ⲁϥϧⲱⲧⲉⲃ
      ⲛ̀ⲛⲟⲩⲕⲉⲧⲉⲃⲧ.</td>
      <td><span style="color:#b00e23">(ⲕ︦ⲑ︦)</span> ⲁϥⲕⲧⲟ ⲛ̅ⲛⲉⲩⲙⲟⲟⲩ ⲉⲩⲥⲛⲟϥ. ⲁⲩⲱ
      ⲁϥⲙⲟⲩⲟⲩⲧ ⲛ̅ⲛⲉⲩⲧⲃⲧ̅.</td>
      <td><span style="color:#b00e23">(29)</span> He turned their waters into
      blood, and slew their fish.</td>
      <td><span style="color:#b00e23">(29)</span> µετέστρεψεν τὰ ὕδατα αὐτῶν
      εἰς αἷµα καὶ ἀπέκτεινεν τοὺς ἰχθύας αὐτῶν.</td>
    </tr>

    <tr>
      <td><span style="color:#b00e23">(ⲗ̅)</span> <span style=
      "color:#05537d">(15)</span> ⲡⲟⲩⲕⲁϩⲓ ⲁϥⲃⲉⲃⲓ ⲛ̀ϩⲁⲛⲭⲣⲟⲩⲣ ϧⲉⲛ ⲛⲓⲧⲁⲙⲓⲟⲛ ⲛ̀ⲧⲉ
      ⲛⲟⲩⲟⲩⲣⲱⲟⲩ.</td>
      <td><span style="color:#b00e23">(ⲗ︦)</span> ⲁ ⲡⲉⲩⲕⲁϩ ⲧⲁⲩⲟ ⲉϩⲣⲁⲓ
      ⲛ̅ϩⲉⲛⲕⲣⲟⲩⲣ ϩⲛ̅ ⲛ̅ⲧⲁⲙⲓⲟⲛ ⲛ̅ⲛⲉⲩⲣⲣⲱⲟⲩ.</td>
      <td><span style="color:#b00e23">(30)</span> Their land produced frogs
      abundantly, in the chambers of their kings.</td>
      <td><span style="color:#b00e23">(30)</span> ἐξῆρψεν ἡ γῆ αὐτῶν βατράχους
      ἐν τοῖς ταµιείοις τῶν βασιλέων αὐτῶν.</td>
    </tr>

    <tr>
      <td><span style="color:#b00e23">(ⲗ̅ⲁ̅)</span> <span style=
      "color:#05537d">(16)</span> ⲁϥϫⲟⲥ ⲁϥⲓ̀ ⲛ̀ϫⲉ ⲟⲩⲁϥ ⲛ̀ⲟⲩϩⲟⲣ: ⲛⲉⲙ ϩⲁⲛⲗⲉϩⲗⲉⲙ
      ϧⲉⲛ ⲛⲟⲩϭⲓⲏ ⲧⲏⲣⲟⲩ:</td>
      <td><span style="color:#b00e23">(ⲗ︦ⲁ︦)</span> ⲁϥϫⲟⲟⲥ ⲁϥⲉⲓ ⲛ̅ϭⲓ ⲡⲁϥ
      ⲛ̅ⲟⲩϩⲟⲣ. ⲁⲩⲱ ⲡⲉϩⲗⲱⲙ ϩⲛ̅ ⲛⲉⲩⲧⲟϣ ⲧⲏⲣⲟⲩ.</td>
      <td><span style="color:#b00e23">(31)</span> He spoke, and the dog-fly
      came, and lice in all their coasts.</td>
      <td><span style="color:#b00e23">(31)</span> εἶπεν, καὶ ἦλθεν κυνόµυια καὶ
      σκνῖπες ἐν πᾶσι τοῖς ὁρίοις αὐτῶν.</td>
    </tr>

    <tr>
      <td><span style="color:#b00e23">(ⲗ̅ⲃ̅)</span> <span style=
      "color:#05537d">(16)</span> ⲁϥⲭⲱ ⲛ̀ⲛⲟⲩⲙⲟⲩⲛϩⲱⲟⲩ ⲛ̀ⲟⲩⲁⲗ ⲙ̀ⲫⲉ. <span style=
      "color:#05537d">(17)</span> ⲟⲩⲭⲣⲱⲙ ⲁϥⲙⲟϩ ϧⲉⲛ ⲡⲟⲩⲕⲁϩⲓ:</td>
      <td><span style="color:#b00e23">(ⲗ︦ⲃ︦)</span> ⲁϥⲕⲱ ⲛ̅ⲛⲉⲩϩⲱⲟⲩ ⲛ̅ⲁⲗ ⲛ̅ⲡⲉ.
      ⲛ̅ⲕⲱϩⲧ̅ ⲉϥⲙⲟⲩϩ ϩⲙ̅ ⲡⲉⲩⲕⲁϩ.</td>
      <td><span style="color:#b00e23">(32)</span> He turned their rain into
      hail, and sent flaming fire in their land.</td>
      <td><span style="color:#b00e23">(32)</span> ἔθετο τὰς βροχὰς αὐτῶν
      χάλαζαν, πῦρ καταφλέγον ἐν τῇ γῇ αὐτῶν,</td>
    </tr>

    <tr>
      <td><span style="color:#b00e23">(ⲗ̅ⲅ̅)</span> <span style=
      "color:#05537d">(17)</span> ⲁϥϣⲁⲣⲓ ⲉ̀ⲛⲟⲩⲃⲱ ⲛ̀ⲁⲗⲟⲗⲓ ⲛⲉⲙ ⲛⲟⲩⲃⲱ
      ⲛ̀ⲕⲉⲛ̀ⲧⲉ:</td>
      <td><span style="color:#b00e23">(ⲗ︦ⲅ︦)</span> ⲁϥⲡⲁⲧⲁⲥⲥⲉ ⲛ̅ⲛⲉⲩⲃⲱ ⲛ̅ⲉⲗⲟⲟⲗⲉ
      ⲙⲛ̅ ⲛ̅ⲉⲩⲃⲱ ⲛ̅ⲕⲛ̅ⲧⲉ.</td>
      <td><span style="color:#b00e23">(33)</span> And he smote their vines and
      their fig trees;</td>
      <td><span style="color:#b00e23">(33)</span> καὶ ἐπάταξεν τὰς ἀµπέλους
      αὐτῶν καὶ τὰς συκᾶς αὐτῶν</td>
    </tr>

    <tr>
      <td><span style="color:#b00e23">(ⲗ̅ⲇ̅)</span> <span style=
      "color:#05537d">(17)</span> ⲟⲩⲟϩ ϣϣⲏⲛ ⲛⲓⲃⲉⲛ ⲛ̀ⲧⲉ ⲡⲟⲩⲑⲱϣ ⲁϥϧⲉⲙϧⲱⲙⲟⲩ.
      <span style="color:#05537d">(18)</span> ⲁϥϫⲟⲥ ⲟⲩⲟϩ ⲁϥⲓ̀ ⲛ̀ϫⲉ ⲟⲩϣϫⲉ ⲛⲉⲙ
      ⲟⲩⲃⲣⲟⲩⲭⲟⲥ ⲫⲏ ⲉⲧⲉ ⲙ̀ⲙⲟⲛ ⲏⲡⲓ ⲛ̀ⲧⲁϥ.</td>
      <td><span style="color:#b00e23">(ⲗ︦ⲇ︦)</span> ⲁⲩⲟⲩⲱϣϥ̅ ⲛ̅ϣⲏⲛ ⲛⲓⲙ
      ⲛ̅ⲛⲉⲩⲧⲟϣ. ⲁϥϫⲟⲟⲥ ⲁϥⲉⲓ ⲛ̅ϭⲓ ⲡⲉϣϫⲉ ⲁⲩⲱ ⲡⲉⲃⲣⲟⲩⲭⲟⲥ ⲉⲧⲉⲙⲛ̅ⲧϥ̅ ⲏⲡⲉ.</td>
      <td>and broke every tree of their coast. <span style=
      "color:#b00e23">(34)</span> He spoke, and the locust came, and
      caterpillars innumerable,</td>
      <td>καὶ συνέτριψεν πᾶν ξύλον ὁρίου αὐτῶν. <span style=
      "color:#b00e23">(34)</span> εἶπεν, καὶ ἦλθεν ἀκρὶς καὶ βροῦχος, οὗ οὐκ ἦν
      ἀριθµός,</td>
    </tr>

    <tr>
      <td><span style="color:#b00e23">(ⲗ̅ⲉ̅)</span> <span style=
      "color:#05537d">(19)</span> ⲁϥⲟⲩⲱⲙ ⲛ̀ⲛⲓⲥⲙⲉϩ ⲧⲏⲣⲟⲩ ⲛ̀ⲧⲉ ⲡⲟⲩⲕⲁϩⲓ: ⲟⲩⲟϩ
      ⲁϥⲟⲩⲱⲙ ⲙ̀ⲡⲟⲩⲧⲁϩ ⲛ̀ⲧⲉ ⲡⲟⲩⲕⲁϩⲓ:</td>
      <td><span style="color:#b00e23">(ⲗ︦ⲉ︦)</span> ⲁϥⲟⲩⲱⲙ ⲙ̅ⲡⲉⲭⲣⲟⲧⲟⲥ ⲧⲏⲣϥ̅
      ⲙ̅ⲡⲉⲩⲕⲁϩ.</td>
      <td><span style="color:#b00e23">(35)</span> and devoured all the grass in
      their land, and devoured the fruit of the ground.</td>
      <td><span style="color:#b00e23">(35)</span> καὶ κατέφαγεν πάντα τὸν
      χόρτον ἐν τῇ γῇ αὐτῶν καὶ κατέφαγεν τὸν καρπὸν τῆς γῆς αὐτῶν.</td>
    </tr>

    <tr>
      <td><span style="color:#b00e23">(ⲗ̅ⲋ̅)</span> <span style=
      "color:#05537d">(19)</span> ⲁϥϣⲁⲣⲓ ⲉ̀ϣⲁⲙⲓⲥⲓ ⲛⲓⲃⲉⲛ ⲉⲧϧⲉⲛ ⲡⲟⲩⲕⲁϩⲓ: ⲛⲉⲙ
      ⲧⲁⲡⲁⲣⲭⲏ ⲛ̀ⲧⲉ ⲡⲟⲩϧⲓⲥⲓ ⲧⲏⲣϥ.</td>
      <td><span style="color:#b00e23">(ⲗ︦ⲋ︦)</span> ⲁϥⲡⲁⲧⲁⲁⲥⲉ ⲛ̅ϣⲣⲡ̅ ⲙ̅ⲙⲓⲥⲉ ⲛⲓⲙ
      ⲙ̅ⲡⲉⲩⲕⲁϩ. ⲧⲁⲡⲁⲣⲭⲏ ⲛ̅ⲛⲉⲩϩⲓⲥⲉ ⲧⲏⲣⲟⲩ.</td>
      <td><span style="color:#b00e23">(36)</span> He smote also every
      first-born of their land, the first-fruits of all their labour.</td>
      <td><span style="color:#b00e23">(36)</span> καὶ ἐπάταξεν πᾶν πρωτότοκον
      ἐν τῇ γῇ αὐτῶν, ἀπαρχὴν παντὸς πόνου αὐτῶν,</td>
    </tr>

    <tr>
      <td><span style="color:#b00e23">(ⲗ̅ⲍ̅)</span> <span style=
      "color:#05537d">(20)</span> ⲁϥⲉⲛⲟⲩ ⲉ̀ⲃⲟⲗ ϧⲉⲛ ϩⲁⲛⲓⲉⲃ ⲛ̀ϩⲁⲧ ⲛⲉⲙ ϩⲁⲛⲓⲉⲃ
      ⲛ̀ⲛⲟⲩⲃ: ⲟⲩⲟϩ ⲛⲉ ⲙ̀ⲙⲟⲛ ⲡⲉⲧϣⲱⲛⲓ ϧⲉⲛ ⲛⲟⲩⲫⲩⲗⲏ.</td>
      <td><span style="color:#b00e23">(ⲗ︦ⲍ︦)</span> ⲁϥⲛ̅ⲧⲟⲩ ⲉⲃⲟⲗ ϩⲙ̅ ⲡϩⲁⲧ ⲙⲛ̅
      ⲡⲛⲟⲩⲃ. ⲛⲉ ⲙⲛ̅ ⲡⲉⲧϭⲟⲟⲃ ϩⲛ̅ ⲛⲉⲩⲫⲩⲗⲏ.</td>
      <td><span style="color:#b00e23">(37)</span> And he brought them out with
      silver and gold; and there was not a feeble one among their tribes.</td>
      <td><span style="color:#b00e23">(37)</span> καὶ ἐξήγαγεν αὐτοὺς ἐν
      ἀργυρίῳ καὶ χρυσίῳ καὶ οὐκ ἦν ἐν ταῖς φυλαῖς αὐτῶν ἀσθενῶν.</td>
    </tr>

    <tr>
      <td><span style="color:#b00e23">(ⲗ̅ⲏ̅)</span> <span style=
      "color:#05537d">(21)</span> ⲁϥⲟⲩⲛⲟϥ ⲛ̀ϫⲉ ⲭⲏⲙⲓ ⲉ̀ϫⲉⲛ ⲡⲟⲩϫⲓⲛⲙⲟϣⲓ ⲉ̀ⲃⲟⲗ: ϫⲉ
      ⲁⲥⲓ̀ ⲉ̀ϩⲣⲏⲓ ⲉ̀ϫⲱⲟⲩ ⲛ̀ϫⲉ ⲧⲟⲩϩⲟϯ.</td>
      <td><span style="color:#b00e23">(ⲗ︦ⲏ︦)</span> ⲁ ⲕⲏⲙⲉ ⲉⲩⲫⲣⲁⲛⲉ ϩⲙ̅ ⲡⲉⲩⲉⲓ
      ⲉⲃⲟⲗ. ϫⲉ ⲁ ⲧⲉⲩϩⲟⲧⲉ ⲉⲓ ⲉϩⲣⲁⲓ ⲉϫⲱⲟⲩ.</td>
      <td><span style="color:#b00e23">(38)</span> Egypt rejoiced at their
      departing; for the fear of them fell upon them.</td>
      <td><span style="color:#b00e23">(38)</span> εὐφράνθη Αἴγυπτος ἐν τῇ ἐξόδῳ
      αὐτῶν, ὅτι ἐπέπεσεν ὁ φόβος αὐτῶν ἐπ’ αὐτούς.</td>
    </tr>

    <tr>
      <td><span style="color:#b00e23">(ⲗ̅ⲑ̅)</span> <span style=
      "color:#05537d">(22)</span> ⲁϥⲫⲱⲣϣ ⲛ̀ⲟⲩϭⲏⲡⲓ ⲉⲩϧⲏⲓⲃⲓ ⲛⲱⲟⲩ: ⲛⲉⲙ ⲟⲩⲭⲣⲱⲙ
      ⲉ̀ⲡϫⲓⲛ̀ⲧⲉϥⲉⲣⲟⲩⲱⲓⲛⲓ ⲉ̀ⲣⲱⲟⲩ ϧⲉⲛ ⲡⲓⲉϫⲱⲣϩ.</td>
      <td><span style="color:#b00e23">(ⲗ︦ⲑ︦)</span> ⲁϥⲡⲉⲣϣ̅ ⲟⲩⲕⲗⲟⲟⲗⲉ ⲉⲃⲟⲗ
      ⲉⲣϩⲁⲓⲃⲉⲥ ⲉⲣⲟⲟⲩ. ⲙⲛ̅ ⲟⲩⲕⲱϩⲧ̅ ⲉⲣ̅ⲟⲩⲟⲉⲓⲛ ⲉⲣⲟⲟⲩ ⲛ̅ⲧⲉⲩϣⲏ.</td>
      <td><span style="color:#b00e23">(39)</span> He spread out a cloud for a
      covering to them, and fire to give them light by night.</td>
      <td><span style="color:#b00e23">(39)</span> διεπέτασεν νεφέλην εἰς σκέπην
      αὐτοῖς καὶ πῦρ τοῦ φωτίσαι αὐτοῖς τὴν νύκτα.</td>
    </tr>

    <tr>
      <td><span style="color:#b00e23">(ⲙ̅)</span> <span style=
      "color:#05537d">(23)</span> ⲁⲩⲉⲣⲉⲧⲓⲛ ⲟⲩⲟϩ ⲁⲥⲓ̀ ⲛⲱⲟⲩ ⲛ̀ϫⲉ ⲟⲩⲙⲉⲥⲓⲱϯ ⲙ̀ⲡⲏⲣⲓ:
      ⲟⲩⲟϩ ⲟⲩⲱⲓⲕ ⲛ̀ⲧⲉ ⲧⲫⲉ ⲁϥⲧⲥⲓⲱⲟⲩ ⲙ̀ⲙⲟϥ.</td>
      <td><span style="color:#b00e23">(ⲙ︦)</span> ⲁⲩⲁⲓⲧⲉⲓ ⲛ̅ϩⲉⲛⲁϥ ⲁⲥⲉⲓ ⲛⲁⲩ ⲛ̅ϭⲓ
      ⲟⲩϩⲏ ⲙ̅ⲡⲏⲣⲉ. ⲁϥⲧⲥⲓⲟⲟⲩ ⲙ̅ⲡⲟⲉⲓⲕ ⲛ̅ⲧⲡⲉ.</td>
      <td><span style="color:#b00e23">(40)</span> They asked, and the quail
      came, and he satisfied them with the bread of heaven.</td>
      <td><span style="color:#b00e23">(40)</span> ᾔτησαν, καὶ ἦλθεν
      ὀρτυγοµήτρα, καὶ ἄρτον οὐρανοῦ ἐνέπλησεν αὐτούς·</td>
    </tr>

    <tr>
      <td><span style="color:#b00e23">(ⲙ̅ⲁ̅)</span> <span style=
      "color:#05537d">(24)</span> ⲁϥⲫⲱϫⲓ ⲛ̀ϯⲡⲉⲧⲣⲁ ⲟⲩⲟϩ ⲁⲩϧⲁϯ ⲉ̀ⲃⲟⲗ ⲛ̀ϫⲉ
      ϩⲁⲛⲙⲱⲟⲩ: ⲁⲩⲙⲟϣⲓ ϧⲉⲛ ϩⲁⲛⲓⲁⲣⲱⲟⲩ ⲉ̀ϩⲁⲛⲙⲁ ⲛ̀ⲁⲑⲙⲱⲟⲩ:</td>
      <td><span style="color:#b00e23">(ⲙ︦ⲁ︦)</span> ⲁϥⲡⲱϩ ⲛ̅ⲟⲩⲡⲉⲧⲣⲁ ⲁ ϩⲉⲛⲙⲟⲟⲩ
      ϣⲟⲩⲟ ⲉⲃⲟⲗ. ⲁ ϩⲉⲛⲉⲓⲉⲣⲱⲟⲩ ⲥⲱⲕ ϩⲛ̅ ϩⲉⲛⲙⲁ ⲉⲙⲛ̅ⲙⲟⲟⲩ ⲛ̅ϩⲏⲧⲟⲩ.</td>
      <td><span style="color:#b00e23">(41)</span> He clave the rock, and the
      waters flowed, rivers ran in dry places.</td>
      <td><span style="color:#b00e23">(41)</span> διέρρηξεν πέτραν, καὶ
      ἐρρύησαν ὕδατα, ἐπορεύθησαν ἐν ἀνύδροις ποταµοί.</td>
    </tr>

    <tr>
      <td><span style="color:#b00e23">(ⲙ̅ⲃ̅)</span> (24) ϫⲉ ⲁϥⲉⲣⲫⲙⲉⲩⲓ ⲙ̀ⲡⲉϥⲥⲁϫⲓ
      ⲉⲑⲟⲩⲁⲃ: ⲫⲏ ⲉⲧⲁϥⲥⲉⲙⲛⲏⲧϥ ⲛⲉⲙ ⲁⲃⲣⲁⲁⲙ ⲡⲉϥⲃⲱⲕ.</td>
      <td><span style="color:#b00e23">(ⲙ︦ⲃ︦)</span> ϫⲉ ⲁϥⲣ̅ⲙⲉⲉⲩⲉ ⲙ̅ⲡⲉϥϣⲁϫⲉ
      ⲉⲧⲟⲩⲁⲁⲃ ⲉⲛ̅ⲧⲁϥⲥⲙⲛ̅ⲧϥ̅ ⲙⲛ̅ ⲁⲃⲣⲁϩⲁⲙ ⲡⲉϥϩⲙ̅ϩⲁⲗ.</td>
      <td><span style="color:#b00e23">(42)</span> For he remembered his holy
      word, which he promised to Abraam his servant.</td>
      <td><span style="color:#b00e23">(42)</span> ὅτι ἐµνήσθη τοῦ λόγου τοῦ
      ἁγίου αὐτοῦ τοῦ πρὸς Αβρααµ τὸν δοῦλον αὐτοῦ</td>
    </tr>

    <tr>
      <td><span style="color:#b00e23">(ⲙ̅ⲅ̅)</span> <span style=
      "color:#05537d">(25)</span> ⲟⲩⲟϩ ⲁϥⲓⲛⲓ ⲙ̀ⲡⲉϥⲗⲁⲟⲥ ⲉ̀ⲃⲟⲗ ϧⲉⲛ ⲟⲩⲑⲉⲗⲏⲗ: ⲛⲉⲙ
      ⲛⲉϥⲥⲱⲧⲡ ϧⲉⲛ ⲟⲩⲟⲩⲛⲟϥ.</td>
      <td><span style="color:#b00e23">(ⲙ︦ⲅ︦)</span> ⲁϥⲛ̅ ⲡⲉϥⲗⲁⲟⲥ ⲉⲃⲟⲗ ϩⲛ̅
      ⲟⲩⲧⲉⲗⲏⲗ. ⲁⲩⲱ ⲛⲉϥⲥⲱⲧⲡ̅ ϩⲛ̅ ⲟⲩⲟⲩⲛⲟϥ.</td>
      <td><span style="color:#b00e23">(43)</span> And he brought out his people
      with exultation, and his chosen with joy;</td>
      <td><span style="color:#b00e23">(43)</span> καὶ ἐξήγαγεν τὸν λαὸν αὐτοῦ
      ἐν ἀγαλλιάσει καὶ τοὺς ἐκλεκτοὺς αὐτοῦ ἐν εὐφροσύνῃ.</td>
    </tr>

    <tr>
      <td><span style="color:#b00e23">(ⲙ̅ⲇ̅)</span> <span style=
      "color:#05537d">(26)</span> ⲟⲩⲟϩ ⲁϥϯ ⲛⲱⲟⲩ ⲛ̀ⲛⲓⲭⲱⲣⲁ ⲛ̀ⲧⲉ ϩⲁⲛⲉⲑⲛⲟⲥ: ⲟⲩⲟϩ
      ϩⲁⲛϧⲓⲥⲓ ⲛ̀ⲧⲉ ϩⲁⲛⲗⲁⲟⲥ ⲁⲩⲉⲣⲕⲗⲏⲣⲟⲛⲟⲙⲓⲛ ⲙ̀ⲙⲱⲟⲩ:</td>
      <td><span style="color:#b00e23">(ⲙ︦ⲇ︦)</span> ⲁϥϯ ⲛⲁⲩ ⲛ̅ⲛⲉⲩⲭⲱⲣⲁ
      ⲛ̅ⲛ̅ϩⲉⲑⲛⲟⲥ. ⲁⲩⲕⲗⲏⲣⲟⲛⲟⲙⲉⲓ ⲛ̅ⲛ̅ϩⲓⲥⲉ ⲛ̅ⲛ̅ⲗⲁⲟⲥ.</td>
      <td><span style="color:#b00e23">(44)</span> and gave them the lands of
      the heathen; and they inherited the labours of the people;</td>
      <td><span style="color:#b00e23">(44)</span> καὶ ἔδωκεν αὐτοῖς χώρας
      ἐθνῶν, καὶ πόνους λαῶν ἐκληρονόµησαν,</td>
    </tr>

    <tr>
      <td><span style="color:#b00e23">(ⲙ̅ⲉ̅)</span> <span style=
      "color:#05537d">(26)</span> ϩⲟⲡⲱⲥ ⲛ̀ⲧⲟⲩⲁⲣⲉϩ ⲉ̀ⲛⲉϥⲙⲉⲑⲙⲏⲓ: ⲟⲩⲟϩ ⲛ̀ⲧⲟⲩⲕⲱϯ
      ⲛ̀ⲥⲁ ⲡⲉϥⲛⲟⲙⲟⲥ</td>
      <td><span style="color:#b00e23">(ⲙ︦ⲉ︦)</span> ϫⲉⲕⲁⲥ ⲉⲩⲉϩⲁⲣⲉϩ ⲉⲛⲉϥⲇⲓⲕⲁⲓⲱⲙⲁ
      ⲁⲩⲱ ⲛ̅ⲥⲉϣⲓⲛⲉ ⲛ̅ⲥⲁ ⲡⲉϥⲛⲟⲙⲟⲥ</td>
      <td><span style="color:#b00e23">(45)</span> that they might keep his
      ordinances, and diligently seek his law.</td>
      <td><span style="color:#b00e23">(45)</span> ὅπως ἂν φυλάξωσιν τὰ
      δικαιώµατα αὐτοῦ καὶ τὸν νόµον αὐτοῦ ἐκζητήσωσιν.</td>
    </tr>
  </table>
</body>
</html>
