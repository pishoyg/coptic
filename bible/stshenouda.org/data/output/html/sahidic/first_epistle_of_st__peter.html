<!DOCTYPE html>
<html>
<head>
  <title>First Epistle of St. Peter</title>
  <style>
    .a {
      color: blue;
    }
    .column {
        float: left;
        width: 50%;
    }
    .row:after {
        content: "";
        display: table;
        clear: both;
    }
  </style>
</head>
<body>
  <h2 id="first_epistle_of_st._peter">First Epistle of St. Peter</h2><a href=
  "#first_epistle_of_st._peter1">1</a> <a href=
  "#first_epistle_of_st._peter2">2</a> <a href=
  "#first_epistle_of_st._peter3">3</a> <a href=
  "#first_epistle_of_st._peter4">4</a> <a href=
  "#first_epistle_of_st._peter5">5</a>
  <h3 id="first_epistle_of_st._peter1">1</h3>ⲛ̅ⲕⲁⲑⲟⲗⲏⲕⲟⲛ ⲛ̅ⲛ̅ⲧⲉⲡⲓⲥⲧⲟⲗⲏ
  ⲛ̅ⲁⲡⲟⲥⲧⲟⲗⲟⲥ ⲡⲉⲧⲣⲟⲥ <span style="color:#b00e23">(ⲁ̅)</span> ⲡⲉⲧⲣⲟⲥ ⲡⲁⲡⲟⲥⲧⲟⲗⲟⲥ
  ⲛ̅ⲓ̅ⲥ̅ ⲡⲉⲭ̅ⲥ̅ ⲉϥⲥϩⲁⲓ ⲛ̅ⲛⲉⲛⲥⲱⲧⲡ̅ ⲉⲧⲟⲩⲏⲏϩ ϩⲉⲛ ⲇⲓⲁⲥⲡⲟⲣⲁ ⲛ̅ⲧⲡⲟⲛⲧⲟⲥ ⲙⲛ̅ ⲧⲅⲁⲗⲁⲧⲓⲁ
  ⲙⲛ̅ ⲧⲕⲁⲡⲡⲁⲧⲱⲕⲓⲁ ⲙⲛ̅ ⲧⲁⲥⲓⲁ ⲙⲛ̅ ⲧⲃⲩⲑⲁⲛⲓⲁ <span style=
  "color:#b00e23">(ⲃ̅)</span> ⲕⲁⲧⲁ ⲡϣⲣⲡ̅ ⲥⲟⲟⲩⲛ ⲙ̅ⲡⲛⲟⲩⲧⲉ ⲡⲉⲓⲱⲧ ⲙⲛ̅ ⲡⲧⲃ̅ⲃⲟ
  ⲙ̅ⲡⲉⲡⲛ̅ⲁ̅ ⲉⲡⲥⲱⲧⲙ̅ ⲛ̅ⲧⲡⲓⲥⲧⲓⲥ ⲙⲛ̅ ⲡϭⲟϣϭϣ̅ ⲙ̅ⲡⲉⲥⲛⲟϥ ⲛ̅ⲓ̅ⲥ̅ ⲡⲉⲭ̅ⲥ̅ ⲧⲉⲭⲁⲣⲓⲥ ⲛⲏⲧⲛ̅
  ⲙⲛ̅ ϯⲣⲏⲛⲏ ⲙⲙⲁϣⲟ <span style="color:#b00e23">(ⲅ̅)</span> ϥⲥⲙⲁⲙⲁⲁⲧ ⲛ̅ϭⲓ ⲡⲛⲟⲩⲧⲉ
  ⲡⲉⲓⲱⲧ ⲙ̅ⲡⲉⲛϫⲟⲉⲓⲥ ⲓ̅ⲥ̅ ⲡⲉⲭ̅ⲥ̅ ⲡⲁⲓ ⲛ̅ⲧⲁϥϫⲡⲟⲛ ⲕⲁⲧⲁ ⲡⲉϥⲛⲁ ⲉⲧⲛⲁϣⲱϥ ⲉϩⲟⲩⲛ ⲉⲩϩⲉⲗⲡⲓⲥ
  ⲉⲥⲟⲛϩ̅ ϩⲓⲧⲛ̅ ⲡⲧⲱⲟⲩⲛ ⲛ̅ⲓ̅ⲥ̅ ⲡⲉⲭ̅ⲥ̅ ⲉⲃⲟⲗ ϩⲛ̅ ⲛⲉⲧⲙⲟⲟⲩⲧ <span style=
  "color:#b00e23">(ⲇ̅)</span> ⲉⲩⲕⲗⲏⲣⲟⲛⲟⲙⲓⲁ ⲛ̅ⲁⲧⲧⲁⲕⲟ ⲁⲩⲱ ⲛ̅ⲁⲧⲧⲱⲗⲙ̅ ⲉⲙⲉⲥϩⲱϭⲃ̅
  ⲉⲩϩⲁⲣⲉϩ ⲉⲣⲟⲥ ⲛⲏⲧⲛ̅ ϩⲛ̅ ⲙ̅ⲡⲏⲩⲉ <span style="color:#b00e23">(ⲉ̅)</span> ⲛⲁⲓ
  ⲉⲧⲟⲩⲁⲣⲉϩ ⲉⲣⲟⲟⲩ ϩⲛ̅ ⲧϭⲟⲙ ⲙ̅ⲡⲛⲟⲩⲧⲉ ϩⲓⲧⲛ̅ ⲧⲡⲓⲥⲧⲓⲥ ⲉⲡⲟⲩϫⲁⲓ ⲉⲧⲥⲉⲃⲧⲱⲧ ⲉϭⲱⲗⲡ̅ ⲉⲃⲟⲗ
  ϩⲙ̅ ⲡⲉⲟⲩⲟⲉⲓϣ ⲛ̅ϩⲁⲉ. <span style="color:#b00e23">(ⲋ̅)</span> ⲡⲁⲓ ⲉⲧⲉⲧⲛ̅ⲧⲉⲗⲏⲗ
  ⲛ̅ϩⲏⲧϥ̅ ⲉⲁⲧⲉⲧⲛ̅ⲗⲩⲡⲉⲓ ⲧⲉⲛⲟⲩ ⲛ̅ⲟⲩⲕⲟⲩⲓ ⲉϣϫⲉ ϩⲁⲡⲥ̅ ⲡⲉ ϩⲣⲁⲓ ϩⲛ̅ ϩⲉⲛⲡⲉⲓⲣⲁⲥⲙⲟⲥ
  ⲉⲩϣⲟⲃⲉ <span style="color:#b00e23">(ⲍ̅)</span> ϫⲉⲕⲁⲁⲥ ⲉⲩⲉϩⲉ ⲉⲧⲙⲛ̅ⲧⲥⲱⲧⲡ
  ⲛ̅ⲧⲉⲧⲛ̅ⲡⲓⲥⲧⲓⲥ ⲉⲥⲧⲁⲓⲏⲩ ⲉϩⲟⲩⲛ ⲉⲡⲛⲟⲩⲃ ⲉⲧⲛⲁⲧⲁⲕⲟ ⲡⲁⲓ ⲉϣⲁⲩⲇⲟⲕⲓⲙⲁⲍⲉ ⲙ̅ⲙⲟϥ ϩⲓⲧⲛ̅
  ⲡⲕⲱϩⲧ̅ ⲉⲩⲧⲙⲁⲉⲓⲟ ⲛⲏⲧⲛ̅ ⲙⲛ̅ ⲟⲩⲉⲟⲟⲩ ⲙⲛ̅ ⲟⲩⲧⲁⲓⲟ ϩⲙ̅ ⲡϭⲱⲗⲡ̅ ⲉⲃⲟⲗ ⲛ̅ⲓ̅ⲥ̅ ⲡⲉⲭ̅ⲥ̅
  <span style="color:#b00e23">(ⲏ̅)</span> ⲡⲁⲓ ⲙ̅ⲡⲉⲧⲛ̅ⲛⲁⲩ ⲉⲣⲟϥ ⲉⲧⲉⲧⲛ̅ⲙⲉ ⲙ̅ⲙⲟϥ
  ⲁⲩⲱ ⲡⲁⲓ ⲟⲛ ⲧⲉⲛⲟⲩ ⲉⲛⲧⲉⲧⲛ̅ⲛⲁⲩ ⲉⲣⲟϥ ⲁⲛ ⲧⲉⲧⲛ̅ⲡⲓⲥⲧⲉⲩⲉ ⲇⲉ ⲉⲣⲟϥ ⲧⲉⲧⲛ̅ⲧⲉⲗⲏⲗ ϩⲉⲛ
  ⲟⲩⲣⲁϣⲉ ⲉϥϩⲏⲡ ⲁⲩⲱ ⲉϥⲧⲁⲓⲏⲩ <span style="color:#b00e23">(ⲑ̅)</span> ⲉⲧⲉⲧⲛ̅ϫⲓ
  ⲙ̅ⲡϫⲱⲕ ⲉⲃⲟⲗ ϩⲛ̅ ⲧⲡⲓⲥⲧⲓⲥ ⲡⲟⲩϫⲁⲓ ⲛ̅ⲧⲉⲧⲙ̅ⲯⲩⲭⲏ <span style=
  "color:#b00e23">(ⲓ̅)</span> ⲉⲁⲩϣⲓⲛⲉ ⲁⲩⲱ ⲁⲩϩⲟⲧϩⲧ ⲉⲧⲃⲉ ⲡⲉⲓⲟⲩϫⲁⲓ ⲛ̅ϭⲓ
  ⲛ̅ⲛⲉⲓⲡⲣⲟⲫⲏⲧⲏⲥ ⲛⲁⲓ ⲛ̅ⲧⲁⲩⲣ̅ⲡⲣⲟⲫⲏⲧⲉⲩⲉ ⲉⲧⲃⲉ ⲧⲉⲭⲁⲣⲓⲥ ⲉⲧϫⲓ ⲉϩⲟⲩⲛ ⲉⲣⲱⲧⲛ̅
  <span style="color:#b00e23">(ⲓ̅ⲁ̅)</span> ⲉⲩϣⲓⲛⲉ ϫⲉ ⲉⲣⲉ ⲡⲉⲡⲛ̅ⲁ̅ ⲙ̅ⲡⲉⲭ̅ⲥ̅
  ⲉⲧⲉⲛ̅ϩⲏⲧⲟⲩ ϣⲁϫⲉ ⲉⲁϣ ⲛ̅ⲟⲩⲟⲉⲓϣ ⲉϥⲣ̅ ⲙⲛ̅ⲧⲣⲉ ⲛ̅ϫⲓⲛ ⲛⲉϣⲟⲣⲡ̅ ⲛ̅ⲛⲉⲧⲙⲟⲕϩⲥ̅ ⲉⲧⲛⲁϣⲱⲡⲉ
  ⲙ̅ⲡⲉⲭ̅ⲥ̅ ⲙⲛ̅ ⲛ̅ⲉⲟⲟⲩ ⲉⲧⲛⲁϣⲱⲡⲉ ⲙⲛ̅ⲛ̅ⲥⲱⲟⲩ <span style=
  "color:#b00e23">(ⲓ̅ⲃ̅)</span> ⲛⲁⲓ ⲛ̅ⲧⲁϥⲟⲩⲱⲛϩ̅ ⲛⲁⲩ ⲉⲃⲟⲗ ϫⲉ ⲛⲉⲩⲇⲓⲁⲕⲟⲛⲓ ⲙ̅ⲙⲟⲟⲩ
  ⲛⲁⲩ ⲁⲛ ⲁⲗⲗⲁ ⲛⲏⲧⲛ̅ ⲛⲁⲓ ⲛ̅ⲧⲁⲩⲧⲁⲙⲱⲧⲛ̅ ⲉⲣⲟⲟⲩ ⲧⲉⲛⲟⲩ ϩⲓⲧⲛ̅ ⲛⲉⲛⲧⲁⲩϣⲉⲟⲉⲓϣ ⲛⲏⲧⲛ̅
  ⲙ̅ⲡⲉⲡⲛ̅ⲁ̅ ⲉⲧⲟⲩⲁⲁⲃ ⲛ̅ⲧⲁⲩⲧⲛ̅ⲛⲟⲟⲩϥ ⲉⲃⲟⲗ ϩⲉⲛ ⲧⲡⲉ ⲛⲁⲓ ⲉⲧⲉⲣⲉ ⲛ̅ⲁⲅⲅⲉⲗⲟⲥ ⲉⲡⲉⲓⲑⲩⲙⲉⲓ
  ⲉⲛⲁⲩ ⲉⲣⲟⲟⲩ <span style="color:#b00e23">(ⲓ̅ⲅ̅)</span> ⲉⲧⲃⲉ ⲡⲁⲓ ⲁⲧⲉⲧⲛ̅ⲙⲟⲩⲣ
  ⲛ̅ⲛϯⲡⲉ ⲙ̅ⲡⲉⲧⲉⲛ̅ϩⲏⲧ ⲁⲩⲱ ⲧⲉⲧⲛ̅ⲛⲏⲫⲉ ϩⲉⲗⲡⲓⲍⲉ ϩⲉⲛ ⲟⲩϫⲱⲕ ⲉⲃⲟⲗ ⲉⲧⲉⲭⲁⲣⲓⲥ ⲉⲧⲟⲩⲛⲁⲛ̅ⲧⲥ̅
  ⲛⲏⲧⲛ̅ ϩⲙ̅ ⲡϭⲱⲗⲡ̅ ⲉⲃⲟⲗ. ⲛ̅ⲓ̅ⲥ̅ ⲡⲉⲭ̅ⲥ̅ <span style=
  "color:#b00e23">(ⲓ̅ⲇ̅)</span> ϩⲱⲥ ϣⲏⲣⲉ ⲙ̅ⲡⲥⲱⲧⲙ̅ ⲉⲛⲧⲉⲧⲛ̅ϫⲓ ⲁⲛ ⲙ̅ⲡϩⲣ̅ⲃ
  ⲛ̅ⲛⲉⲧⲛ̅ⲉⲡⲉⲓⲑⲩⲙⲓⲁ ⲛ̅ϣⲟⲣⲡ̅. ⲉⲧⲉⲧⲛ̅ϩⲉⲛ ⲛⲉⲧⲉⲛⲙⲛ̅ⲧⲁⲧⲥⲟⲟⲩⲛ <span style=
  "color:#b00e23">(ⲓ̅ⲉ̅)</span> ⲁⲗⲗⲁ ⲕⲁⲧⲁ ⲑⲉ ⲉⲧϥ̅ⲟⲩⲁⲁⲃ ⲛ̅ϭⲓ ⲡⲉⲧⲁϥⲧⲉϩⲙ̅ ⲧⲏⲩⲧⲛ̅
  ⲉⲧⲉⲧⲛ̅ϣⲱⲡⲉ ϩⲱⲧ ⲧⲏⲩⲧⲛ̅ ⲉⲧⲉⲧⲛ̅ⲟⲩⲁⲁⲃ ϩⲣⲁⲓ ϩⲉⲛ ⲁⲛⲁⲥⲧⲣⲟⲫⲏ ⲛⲓⲙ <span style=
  "color:#b00e23">(ⲓ̅ⲋ̅)</span> ϫⲉ ϥⲥⲏϩ ϫⲉ ϣⲱⲡⲉ ⲉⲧⲉⲧⲛ̅ⲟⲩⲁⲁⲃ ϫⲉ ⲁⲛⲟⲕ ϯⲟⲩⲁⲁⲃ
  <span style="color:#b00e23">(ⲓ̅ⲍ̅)</span> ⲁⲩⲱ ⲉϣϫⲉ ⲡⲉⲧⲕⲣⲓⲛⲉ ⲙ̅ⲡⲟⲩⲁ ⲡⲟⲩⲁ ⲕⲁⲧⲁ
  ⲛⲉϥϩⲃⲏⲩⲉ ⲁϫⲓⲛ ϫⲓϩⲟ ⲧⲛ̅ⲙⲟⲩⲧⲉ ⲉⲣⲟϥ ϫⲉ ⲡⲉⲛⲉⲓⲱⲧ ⲉⲓⲙⲟⲟϣⲉ ϩⲛ̅ ⲟⲩϩⲟⲧⲉ ⲙ̅ⲡⲉⲟⲩⲟⲉⲓϣ
  ⲉⲧⲉⲧⲛ̅ϣⲟⲟⲡ ⲙ̅ⲡⲉⲓⲙⲁ <span style="color:#b00e23">(ⲓ̅ⲏ̅)</span> ⲉⲧⲉⲧⲛ̅ⲥⲟⲟⲩⲛ ϫⲉ
  ⲛ̅ⲧⲁⲩⲥⲉⲧ ⲧⲏⲩⲧⲛ̅ ⲁⲛ ϩⲛ̅ ⲟⲩⲛⲟⲩⲃ ⲏ ⲟⲩϩⲁⲧ ⲉϣⲁϥⲧⲁⲕⲟ ⲉⲃⲟⲗ ϩⲛ̅ ⲛⲉⲧⲛ̅ϩⲃⲏⲩⲉ ⲉⲧϣⲟⲩⲉⲓⲧ
  ⲛ̅ⲧⲁ ⲛⲉⲧⲛ̅ⲉⲓⲟⲧⲉ ⲧⲁⲁⲩ ⲛ̅ⲧⲉ ⲧⲏⲩⲧⲛ̅ <span style="color:#b00e23">(ⲓ̅ⲑ̅)</span>
  ⲁⲗⲗⲁ ϩⲙ̅ ⲡⲉⲥⲛⲟϥ ⲉⲧⲧⲁⲉⲓⲏⲩ ⲛ̅ⲧⲉ ⲡⲉϩⲉⲓⲏⲃ ⲉⲧⲟⲩⲁⲁⲃ ⲁⲩⲱ ⲛ̅ⲁⲧⲧⲱⲗⲙ̅ ⲡⲉⲭ̅ⲥ̅
  <span style="color:#b00e23">(ⲕ̅)</span> ⲉⲁⲩϣⲣⲡ̅ ⲥⲟⲩⲱⲛϥ̅ ϩⲁ ⲑⲏ ⲛ̅ⲧⲕⲁⲧⲁⲃⲟⲗⲏ
  ⲙ̅ⲡⲕⲟⲥⲙⲟⲥ ⲉⲁϥⲟⲩⲱⲛϩ̅ ⲇⲉ ⲉⲃⲟⲗ ⲉⲧⲃⲉ ⲧⲏⲩⲧⲛ̅ ϩⲛ̅ ⲑⲁⲏ ⲛ̅ⲛⲉⲓⲟⲩⲟⲉⲓϣ <span style=
  "color:#b00e23">(ⲕ̅ⲁ̅)</span> ⲛⲁⲓ ⲉⲧⲡⲓⲥⲧⲉⲩⲉ ⲉⲡⲛⲟⲩⲧⲉ ⲉⲃⲟⲗ ϩⲓⲧⲟⲟⲧϥ̅ ⲙ̅ⲡⲉϥϣⲏⲏⲣⲉ
  ⲡⲁⲓ ⲉⲛⲧⲁϥⲧⲟⲩⲛⲟⲥϥ ⲉⲃⲟⲗ ϩⲛ̅ ⲛⲉⲧⲙⲟⲟⲩⲧ ⲁⲩⲱ ⲁϥϯ ⲛⲁϥ ⲛ̅ⲟⲩⲉⲟⲟⲩ ϩⲱⲥⲧⲉ ⲧⲉⲧⲛ̅ⲡⲓⲥⲧⲓⲥ ⲙⲛ̅
  ⲧⲉⲧⲛ̅ϩⲉⲗⲡⲓⲥ ⲛⲥ̅ϣⲱⲡⲉ ⲉϩⲟⲩⲛ ⲉⲡⲛⲟⲩⲧⲉ <span style="color:#b00e23">(ⲕ̅ⲃ̅)</span>
  ⲉⲁⲧⲉⲧⲛ̅ⲧⲃ̅ⲃⲟ ⲛ̅ⲛⲉⲧⲛ̅ⲯⲩⲭⲏ ϩⲣⲁⲓ ϩⲛ̅ ⲡⲥⲱⲧⲙ̅ ⲛ̅ⲧⲙⲉ ⲉⲩⲙⲛ̅ⲧⲙⲁⲓⲥⲟⲛ ⲙⲛ̅ ϩⲩⲡⲟⲕⲣⲓⲛⲉ
  ⲛ̅ϩⲏⲧⲥ̅ ⲉⲧⲉⲧⲛ̅ⲙⲉⲣⲓ ⲛⲉⲧⲛ̅ⲉⲣⲏⲩ ϩⲛ̅ ⲟⲩϩⲏⲧ ⲉϥⲟⲩⲁⲁⲃ <span style=
  "color:#b00e23">(ⲕ̅ⲅ̅)</span> ⲉⲁⲩϫⲡⲉ ⲧⲏⲩⲛ̅ ⲁⲛ ϩⲛ̅ ⲟⲩϫⲡⲟ ⲛ̅ϣⲁϥⲧⲁⲕⲟ ⲁⲗⲗⲁ ⲉⲃⲟⲗ
  ϩⲛ̅ ⲟⲩⲁⲧⲧⲁⲕⲟ ϩⲓⲧⲙ̅ ⲡϣⲁϫⲉ ⲙ̅ⲡⲛⲟⲩⲧⲉ ⲉⲧⲟⲛϩ̅ ⲁⲩⲱ ⲉⲧϣⲟⲟⲡ <span style=
  "color:#b00e23">(ⲕ̅ⲇ̅)</span> ϫⲉ ⲥⲁⲣⲝ̅ ⲛⲓⲙ ⲉⲩⲟ ⲛ̅ⲑⲉ ⲛ̅ⲟⲩⲭⲟⲣⲧⲟⲥ ⲁⲩⲱ ⲉⲟⲟⲩ ⲛⲓⲙ
  ⲛ̅ⲧⲁⲩ ⲛ̅ⲑⲉ ⲙ̅ⲡⲉϩⲣⲏⲣⲉⲓ ⲙ̅ⲡⲉⲭⲟⲣⲧⲟⲥ ⲉⲁϥϣⲟⲟⲩⲉ ⲛ̅ϭⲓ ⲡⲉⲭⲟⲣⲧⲟⲥ ⲁⲩⲱ ⲡⲉϥϩⲣⲏⲣⲉⲓ
  ⲁϥⲥⲣⲟϥⲣϥ̅ <span style="color:#b00e23">(ⲕ̅ⲉ̅)</span> ⲡϣⲁϫⲉ ⲇⲉ ⲛ̅ⲧⲟϥ ⲙ̅ⲡϫⲟⲉⲓⲥ
  ϥϣⲟⲟⲡ ϣⲁ ⲉⲛⲉϩ ⲡⲁⲓ ⲇⲉ ⲡⲉ ⲡϣⲁϫⲉ ⲛ̅ⲧⲁⲩⲧⲁϣⲉⲟⲉⲓϣ ⲙ̅ⲙⲟϥ ⲛⲏⲧⲛ̅
  <h3 id="first_epistle_of_st._peter2">2</h3><span style=
  "color:#b00e23">(ⲁ̅)</span> ⲉⲁⲧⲉⲧⲛ̅ⲕⲱ ϭⲉ. ⲉϩⲣⲁⲓ ⲛ̅ⲕⲁⲕⲓⲁ ⲛⲓⲙ ⲙⲛ̅ ⲕⲣⲟϥ ⲛⲓⲙ ⲙⲛ̅
  ϩⲩⲡⲟⲕⲣⲏⲥⲓⲥ ⲛⲓⲙ ⲙⲛ̅ ⲗⲁ ⲛⲓⲙ ⲙⲛ̅ ⲕⲁⲧⲁⲗⲁⲗⲓⲁ ⲛⲓⲙ <span style=
  "color:#b00e23">(ⲃ̅)</span> ⲛ̅ⲑⲉ ⲛ̅ϩⲉⲛϣⲏⲣⲉ ϣⲏⲙ ⲉⲁⲩϫⲡⲟⲟⲩ ⲧⲉⲛⲟⲩ ⲛ̅ⲧⲉⲧⲛ̅ⲙⲉⲣⲉ
  ⲡⲉⲣⲱⲧⲉ ⲉⲧⲟⲩⲁⲁⲃ ⲛ̅ⲗⲟⲅⲓⲕⲟⲛ ⲉⲧⲉⲙⲛ̅ⲕⲣⲟϥ ⲛ̅ϩⲏⲧϥ̅ ϫⲉⲕⲁⲁⲥ ⲛ̅ⲧⲉⲧⲉⲛⲛⲁⲁⲓⲁⲓ ϩⲣⲁⲓ ⲛ̅ϩⲏⲧϥ̅
  ⲉⲩⲟⲩϫⲁⲓ <span style="color:#b00e23">(ⲅ̅)</span> ⲉϣϫⲉ ⲁⲧⲉⲧⲛ̅ϫⲓ ϯⲡⲉ ϫⲉ
  ⲟⲩⲭⲣⲏⲥⲧⲟⲥ ⲡⲉ ⲡϫⲟⲉⲓⲥ <span style="color:#b00e23">(ⲇ̅)</span> ⲡⲁⲓ ⲉⲧⲉⲧⲉⲛϯ
  ⲙ̅ⲡⲉⲧⲉⲛⲟⲩⲟⲓ ⲉϩⲟⲩⲛ ⲉⲣⲟϥ ⲡⲱⲛⲉ ⲉⲧⲟⲛϩ̅ ⲉⲁⲩⲧⲥ̅ⲧⲟϥ ⲙⲉⲛ ⲉⲃⲟⲗ ϩⲓⲧⲟⲟⲧⲟⲩ ⲛ̅ⲛ̅ⲣⲱⲙⲉ
  ⲛⲁϩⲣⲙ̅ ⲡⲛⲟⲩⲧⲉ ⲇⲉ ⲉϥⲥⲟⲧⲡ̅ ⲁⲩⲱ ⲉϥⲧⲁⲓⲏⲩ <span style="color:#b00e23">(ⲉ̅)</span>
  ⲛ̅ⲧⲱⲧⲛ̅ ϩⲱⲧ ⲧⲏⲩⲧⲛ̅ ⲕⲱⲧ ⲙ̅ⲙⲱⲧⲛ̅ ϩⲱⲥ ⲱⲛⲉ ⲉϥⲟⲛϩ̅ ⲛ̅ⲟⲩⲏⲓ ⲙ̅ⲡⲛ̅ⲁ̅ⲧⲓⲕⲟⲛ ⲉⲩϣⲙ̅ϣⲉ
  ⲉϥⲟⲩⲁⲁⲃ ⲉⲧⲁⲗⲟ ⲉϩⲣⲁⲓ ⲛ̅ϩⲉⲛⲑⲩⲥⲓⲁ ⲙ̅ⲡⲛ̅ⲁ̅ⲧⲓⲕⲟⲛ ⲉⲩϣⲏⲡ ⲙ̅ⲡⲛⲟⲩⲧⲉ ϩⲓⲧⲛ̅ ⲓ̅ⲥ̅ ⲡⲉⲭ̅ⲥ̅
  <span style="color:#b00e23">(ⲋ̅)</span> ϫⲉ ϥⲥⲏϩ ϩⲛ̅ ⲧⲉⲅⲣⲁⲫⲏ ϫⲉ ⲉⲓⲥ ϩⲏⲧⲉ ϯⲛⲁⲕⲱ
  ϩⲛ̅ ⲥⲓⲱⲛ ⲛ̅ⲟⲩⲱⲛⲉ ⲛ̅ⲕⲟⲟϩ ⲛ̅ⲥⲱⲧⲡ̅ ⲉϥⲧⲁⲉⲓⲏⲩ ⲁⲩⲱ ⲡⲉⲧⲛⲁⲡⲓⲥⲧⲉⲩⲉ ⲉⲣⲟϥ ⲛϥ̅ⲛⲁϫⲓ ϣⲓⲡⲉ
  ⲁⲛ <span style="color:#b00e23">(ⲍ̅)</span> ⲉⲣⲉ ⲡⲧⲁⲓⲟ ⲅⲁⲣ ϣⲟⲟⲡ ⲛⲏⲧⲛ̅
  ⲛⲉⲧⲡⲓⲥⲧⲉⲩⲉ ⲛⲉⲧⲟ ⲇⲉ ⲛ̅ⲁⲧⲛⲁϩⲧⲉ ⲉⲡⲱⲛⲉ ⲛ̅ⲧⲁⲩⲧⲥ̅ⲧⲟϥ ⲉⲃⲟⲗ ⲛ̅ϭⲓ ⲛⲉⲧⲕⲱⲧ ⲡⲁⲓ ⲁϥϣⲱⲡⲉ
  ⲉⲩⲁⲡⲉ ⲛ̅ⲕⲟⲟϩ <span style="color:#b00e23">(ⲏ̅)</span> ⲁⲩⲱ ⲟⲩⲱⲛⲉ ⲡⲉ ⲛ̅ϫⲣⲟⲡ ⲙⲛ̅
  ⲟⲩⲡⲉⲧⲣⲁ ⲛ̅ⲥⲕⲁⲛⲇⲁⲗⲟⲛ ⲛⲁⲓ ⲉⲧϫⲓ ϫⲣⲟⲡ ⲉⲡϣⲁϫⲉ ⲉⲩⲟ ⲛ̅ⲁⲧⲛⲁϩⲧⲉ ⲉⲁⲩⲕⲁⲁⲩ ⲉⲡⲁⲓ
  <span style="color:#b00e23">(ⲑ̅)</span> ⲛ̅ⲧⲱⲧⲛ̅ ⲇⲉ ⲛ̅ⲧⲱⲧⲉⲛ ⲟⲩⲅⲉⲛⲟⲥ ⲉϥⲥⲱⲧⲡ̅
  ⲟⲩⲙⲛ̅ⲧⲣ̅ⲣⲟ ⲙ̅ⲙⲛ̅ⲧⲟⲩⲏⲏⲃ ⲟⲩϩⲉⲑⲛⲟⲥ ⲉϥⲟⲩⲁⲁⲃ ⲟⲩⲗⲁⲟⲥ ⲉⲡⲱⲛϩ̅ ϫⲉⲕⲁⲁⲥ ⲉⲧⲉⲧⲛⲉϫⲱ
  ⲛ̅ⲛⲉϣⲡⲏⲣⲉ ⲙ̅ⲡⲉⲛⲧⲁϥⲧⲉϩⲙ̅ ⲧⲏⲩⲧⲛ̅ ⲉⲃⲟⲗ ϩⲙ̅ ⲡⲕⲁⲕⲉ ⲉⲡⲉϥⲟⲩⲟⲉⲓⲛ ⲛ̅ϣⲡⲏⲣⲉ <span style=
  "color:#b00e23">(ⲓ̅)</span> ⲛⲁⲓ ⲛ̅ⲧⲉⲧⲛ̅ ⲡⲗⲁⲟⲥ ⲙ̅ⲡⲓⲟⲩⲟⲉⲓϣ ⲧⲉⲛⲟⲩ ⲇⲉ ⲛ̅ⲧⲉⲧⲛ̅
  ⲡⲗⲁⲟⲥ ⲙ̅ⲡⲛⲟⲩⲧⲉ ⲛⲉⲧⲉⲙⲡⲟⲩⲛⲁ ⲛⲁⲩ ⲧⲉⲛⲟⲩ ⲇⲉ ⲁⲩⲛⲁ ⲛⲏⲧⲛ̅ <span style=
  "color:#b00e23">(ⲓ̅ⲁ̅)</span> ⲛⲁⲙⲉⲣⲁⲧⲉ ϯⲡⲁⲣⲁⲕⲁⲗⲉⲓ ⲙ̅ⲙⲱⲧⲛ̅ ϩⲱⲥ ϣⲙ̅ⲙⲟ ⲁⲩⲱ ϩⲱⲥ
  ⲣ̅ⲙⲛ̅ϭⲟⲉⲓⲗⲉ ⲉⲧⲣⲉⲧⲛ̅ⲥⲁϩⲉ ⲧⲏⲩⲧⲛ̅ ⲉⲃⲟⲗ ⲛ̅ⲛ̅ⲉⲡⲓⲑⲩⲙⲓⲁ ⲛⲓⲙ ⲛ̅ⲥⲁⲣⲕⲓⲕⲟⲛ ⲛⲁⲓ ⲉϯ ⲟⲩⲃⲉ
  ⲧⲉⲯⲩⲭⲏ <span style="color:#b00e23">(ⲓ̅ⲃ̅)</span> ⲉⲩⲛ̅ⲧⲏⲧⲛ̅ ⲙ̅ⲙⲁⲩ
  ⲛ̅ⲧⲉⲧⲛ̅ⲁⲛⲁⲥⲧⲣⲟⲫⲏ ⲉⲧⲛⲁⲛⲟⲩⲥ ϩⲛ̅ ⲛ̅ϩⲉⲑⲛⲟⲥ ϫⲉⲕⲁⲁⲥ ϩⲙ̅ ⲡⲉⲧⲟⲩⲕⲁⲧⲁⲗⲁⲗⲉⲓ ⲙ̅ⲙⲱⲧⲛ̅
  ⲛ̅ϩⲏⲧϥ̅ ϩⲱⲥ ⲣⲉϥⲣ̅ⲡⲉⲑⲟⲟⲩ ⲉⲩⲛⲁⲩ ⲉⲃⲟⲗ ϩⲛ̅ ⲛⲉⲧⲛ̅ϩⲃⲏⲩⲉ ⲉⲧⲛⲁⲛⲟⲩⲟⲩ ⲛ̅ⲥⲉϯ ⲉⲟⲟⲩ
  ⲙ̅ⲡⲛⲟⲩⲧⲉ ϩⲙ̅ ⲡⲉϩⲟⲟⲩ ⲙ̅ⲡϭⲙ̅ ⲡϣⲓⲛⲉ <span style="color:#b00e23">(ⲓ̅ⲅ̅)</span>
  ⲑⲃ̅ⲃⲉⲓⲉ ⲧⲏⲩⲧⲛ̅ ⲛ̅ⲥⲱⲛⲧ̅ ⲛⲓⲙ ⲛ̅ⲣⲱⲙⲉ ⲉⲧⲃⲉ ⲡϫⲟⲉⲓⲥ ⲉⲓⲧⲉ ⲟⲩⲣⲣⲟ ϩⲱⲥ ⲉϥϫⲟⲥⲉ
  <span style="color:#b00e23">(ⲓ̅ⲇ̅)</span> ⲉⲓⲧⲉ ϩⲏⲅⲉⲙⲱⲛ ϩⲱⲥ ⲉⲩⲧⲛ̅ⲛⲟⲟⲩ ⲙ̅ⲙⲟⲟⲩ
  ⲉⲃⲟⲗ ϩⲓⲧⲟⲟⲧϥ̅ ⲉϫⲓⲕⲃⲁ ⲛ̅ⲛⲉⲧⲉⲓⲣⲉ ⲙ̅ⲡⲉⲧⲑⲟⲟⲩ ⲉⲡⲧⲁⲓⲟ ⲇⲉ ⲛ̅ⲛ̅ⲣⲉϥⲣ̅ ⲡⲉⲧⲛⲁⲛⲟⲩϥ
  <span style="color:#b00e23">(ⲓ̅ⲉ̅)</span> ϫⲉ ⲧⲁⲓ ⲧⲉ ⲑⲉ ⲙ̅ⲡⲟⲩⲱϣ ⲙ̅ⲡⲛⲟⲩⲧⲉ ϫⲉ
  ⲉⲧⲉⲧⲛ̅ⲉⲓⲣⲉ ⲙ̅ⲡⲡⲉⲧⲛⲁⲛⲟⲩϥ ⲛ̅ⲧⲉⲧⲛ̅ϣⲧⲁⲙ ⲉⲣⲉ ⲛ̅ⲧⲙⲛ̅ⲧⲁⲧⲥⲟⲟⲩⲛ ⲛ̅ⲛⲓⲁⲧϩⲏⲧ ⲛ̅ⲣⲱⲙⲉ
  <span style="color:#b00e23">(ⲓ̅ⲋ̅)</span> ϩⲱⲥ ⲣⲙ̅ϩⲉ ⲛ̅ⲧⲙⲛ̅ⲧⲣⲙ̅ϩⲉ ϣⲟⲟⲡ ⲛⲏⲧⲛ̅
  ⲁⲛ ϩⲱⲥ ϩⲃ̅ⲥ ⲛ̅ⲧⲕⲁⲕⲓⲁ ⲁⲗⲗⲁ ϩⲱⲥ ϩⲙ̅ϩⲁⲗ ⲛ̅ⲧⲉ ⲡⲛⲟⲩⲧⲉ <span style=
  "color:#b00e23">(ⲓ̅ⲍ̅)</span> ⲛ̅ⲧⲉⲧⲛ̅ⲧⲁⲉⲓⲟ ⲛ̅ⲟⲩⲟⲛ ⲛⲓⲙ ⲛ̅ⲧⲉⲧⲛ̅ⲙⲉⲣⲉ ⲛ̅ⲛⲉⲧⲛ̅ⲥⲛⲏⲩ
  ⲛ̅ⲧⲉⲧⲛ̅ⲣ̅ϩⲟⲧⲉ ϩⲏⲧϥ̅ ⲙ̅ⲡⲛⲟⲩⲧⲉ ⲛ̅ⲧⲉⲧⲛ̅ⲧⲁⲓⲉ ⲡⲣ̅ⲣⲟ <span style=
  "color:#b00e23">(ⲓ̅ⲏ̅)</span> ⲛ̅ϩⲙ̅ϩⲁⲗ ⲥⲱⲧⲙ̅ ⲛ̅ⲥⲁ ⲛⲉⲧⲛ̅ϫⲓⲥⲟⲟⲩⲉ ϩⲛ̅ ϩⲟⲧⲉ ⲛⲓⲙ
  ⲛⲉⲧⲛⲁⲛⲟⲩⲟⲩ ⲙ̅ⲙⲁⲧⲉ ⲁⲛ ⲙⲛ̅ ⲛ̅ϩⲁⲕ ⲁⲗⲗⲁ ⲛ̅ⲕⲟⲟⲩⲉ ⲉⲧϭⲟⲟⲙⲉ <span style=
  "color:#b00e23">(ⲓ̅ⲑ̅)</span> ⲡⲁⲓ ⲅⲁⲣ ⲟⲩϩⲙⲟⲧ ⲡⲉ ⲉϣϫⲉ ⲉⲧⲃⲉ ⲟⲩⲥⲩⲛⲉⲓⲇⲏⲥⲓⲥ ⲛ̅ⲧⲉ
  ⲡⲛⲟⲩⲧⲉ ⲟⲩⲛ ⲟⲩⲁ ⲛⲁϥⲓ ϩⲁ ⲟⲩⲗⲩⲡⲏ ⲉϥϣⲡ̅ϩⲓⲥⲉ ϩⲛ̅ ⲟⲩϫⲓ ⲛ̅ϭⲟⲛⲥ̅ <span style=
  "color:#b00e23">(ⲕ̅)</span> ⲁϣ ⲅⲁⲣ ⲡⲉ ⲡⲉⲧⲛ̅ⲉⲟⲟⲩ ⲉⲧⲉⲧⲛ̅ϣⲁⲛⲣ̅ⲛⲟⲃⲉ ⲛ̅ⲥⲉϩⲓⲟⲩⲉ
  ⲉⲣⲱⲧⲛ̅ ⲛ̅ⲧⲉⲧⲛ̅ϭⲱ ⲁⲗⲗⲁ ⲉϣϫⲉ ⲧⲉⲧⲛ̅ⲉⲓⲣⲉ ⲙ̅ⲡⲉⲧⲛⲁⲛⲟⲩϥ ⲛ̅ⲥⲉϩⲓⲟⲩⲉ ⲉⲣⲱⲧⲛ̅ ⲧⲉⲧⲛ̅ϭⲉⲉⲧ
  ⲡⲁⲓ ⲟⲩϩⲙⲟⲧ ⲡⲉ ⲛⲁϩⲣⲙ̅ ⲡⲛⲟⲩⲧⲉ <span style="color:#b00e23">(ⲕ̅ⲁ̅)</span>
  ⲛ̅ⲧⲁⲩⲧⲁϩⲙ̅ ⲛ̅ⲧⲏⲩⲧⲛ̅ ⲅⲁⲣ ⲉⲡⲁⲓ ϫⲉ ⲡⲉⲭ̅ⲥ̅ ϩⲱϥ ⲁϥϣⲡ̅ϩⲓⲥⲉ ϩⲁⲣⲱⲧⲛ̅ ⲉϥⲕⲱ ⲛⲏⲧⲛ̅
  ⲛ̅ⲟⲩⲥⲙⲟⲧ ϫⲉⲕⲁⲁⲥ ⲉⲧⲉⲧⲛ̅ⲁⲟⲩⲉϩ ⲧⲏⲩⲧⲛ̅ ⲛ̅ⲥⲁ ⲛⲉϥϩⲓⲟⲟⲩⲉ. <span style=
  "color:#b00e23">(ⲕ̅ⲃ̅)</span> ⲡⲁⲓ ⲉⲧⲉⲙ̅ⲡϥ̅ⲣ̅ⲛⲟⲃⲉ ⲟⲩⲧⲉ ⲙ̅ⲡⲟⲩϩⲉ ⲉⲕⲣⲟϥ ϩⲛ̅
  ⲧⲉϥⲧⲁⲡⲣⲟ <span style="color:#b00e23">(ⲕ̅ⲅ̅)</span> ⲡⲁⲓ ⲉⲩⲥⲁϩⲟⲩ ⲙ̅ⲙⲟϥ
  ⲙ̅ⲡϥ̅ⲥⲁϩⲟⲩ ⲉϥϣⲡ̅ϩⲓⲥⲉ ⲛⲉϥⲛⲟⲩϭⲥ̅ ⲁⲛ ⲛⲉϥⲕⲱ ⲇⲉ ⲙ̅ⲡⲙⲁ ⲙ̅ⲡⲉⲧⲛⲁⲕⲣⲓⲛⲉ ⲇⲓⲕⲁⲓⲱⲥ
  <span style="color:#b00e23">(ⲕ̅ⲇ̅)</span> ⲡⲁⲓ ⲛ̅ⲧⲁϥⲧⲁⲗⲟ ⲉϩⲣⲁⲓ ⲛ̅ⲛⲉⲛⲛⲟⲃⲉ ϩⲣⲁⲓ
  ⲙ̅ⲡϥ̅ⲥⲱⲙⲁ ⲉϫⲙ̅ ⲡϣⲉ ϫⲉⲕⲁⲁⲥ ⲉⲁⲛⲙⲟⲩ ⲛⲁϩⲣⲙ̅ ⲡⲛⲟⲃⲉ ⲛ̅ⲧⲛ̅ⲱⲛϩ̅ ϩⲛ̅ ⲇⲓⲕⲁⲓⲟⲥⲩⲛⲏ ⲡⲁⲓ
  ⲛ̅ⲧⲁⲧⲉⲧⲛ̅ⲧⲁⲗϭⲟ ϩⲛ̅ ⲡⲉϥⲥⲁϣ. <span style="color:#b00e23">(ⲕ̅ⲉ̅)</span> ⲛⲉⲧⲉⲧⲛ̅ⲟ
  ⲅⲁⲣ ⲡⲉ ⲛ̅ⲑⲉ ⲛⲉⲓⲉⲥⲟⲟⲩ ⲉⲧⲥⲓⲟⲣⲙ̅. ⲁⲗⲗⲁ ⲧⲉⲛⲟⲩ ⲁⲧⲉⲧⲛ̅ⲕⲉⲧ ⲧⲏⲩⲧⲛ̅ ⲉⲡϣⲱⲥ ⲡⲉⲡⲓⲥⲕⲟⲡⲟⲥ
  ⲛ̅ⲛⲉⲧⲙ̅ⲯⲩⲭⲏ
  <h3 id="first_epistle_of_st._peter3">3</h3><span style=
  "color:#b00e23">(ⲁ̅)</span> ⲛⲉϩⲓⲟⲙⲉ ⲛ̅ⲧⲉⲓϩⲉ ⲉⲩⲑⲃ̅ⲃⲓⲟ ⲙ̅ⲙⲟⲟⲩ ⲛ̅ⲛⲉⲩϩⲁⲓ ϫⲉⲕⲁⲁⲥ
  ⲉϣⲱⲡⲉ ⲟⲩⲛ̅ ϩⲟⲉⲓⲛⲉ ⲉⲩⲟ ⲛ̅ⲁⲧⲥⲱⲧⲙ̅ ⲉⲡϣⲁϫⲉ ⲛ̅ⲥⲉϯϩⲏⲩ ⲙ̅ⲙⲟⲟⲩ ⲁϫⲛ̅ϣⲁϫⲉ ϩⲓⲧⲛ̅
  ⲧⲁⲛⲁⲥⲧⲣⲟⲫⲏ ⲛ̅ⲛⲉϩⲓⲟⲙⲉ <span style="color:#b00e23">(ⲃ̅)</span> ⲉⲩⲛⲉⲩ
  ⲉⲧⲉⲧⲛ̅ⲁⲛⲁⲥⲧⲣⲟⲫⲏ ⲉⲧⲟⲩⲁⲁⲃ ϩⲛ̅ ⲟⲩϩⲟⲧⲉ <span style="color:#b00e23">(ⲅ̅)</span>
  ⲛⲁⲓ ⲇⲉ ⲙ̅ⲡⲣ̅ⲧⲣⲉϥϣⲱⲡⲉ ⲛⲁⲩ ⲛ̅ϭⲓ ⲡⲕⲟⲥⲙⲟⲥ ⲉⲧϩⲓⲃⲟⲗ ⲛ̅ϩⲱⲗⲕ̅ ϩⲓ ⲛⲟⲩⲃ ϩⲓ ϩⲟⲓⲧⲉ
  <span style="color:#b00e23">(ⲇ̅)</span> ⲁⲗⲗⲁ ⲙ̅ⲡⲣⲱⲙⲉ ⲉⲧϩⲏⲡ ⲛ̅ⲧⲉ ⲫⲏⲧ ϩⲛ̅
  ⲧⲙⲛ̅ⲧⲁⲧⲧⲁⲕⲟ ⲙ̅ⲡⲉⲡⲛ̅ⲁ̅ ⲛ̅ⲣⲙ̅ⲣⲁϣ ⲁⲩⲱ ⲉⲧϩⲟⲣⲕ̅ ⲡⲁⲓ ⲉⲧⲙ̅ⲡⲉⲙ̅ⲧⲟ ⲉⲃⲟⲗ ⲙ̅ⲡⲛⲟⲩⲧⲉ
  ⲉⲧⲧⲁⲓⲏⲩ <span style="color:#b00e23">(ⲉ̅)</span> ⲧⲁⲓ ⲅⲁⲣ ⲧⲉ ⲑⲉ ⲛ̅ⲛⲉⲩⲕⲟⲥⲙⲓ
  ⲙ̅ⲙⲟⲟⲩ ⲙ̅ⲡⲓⲟⲩⲟⲉⲓϣ ⲛ̅ϭⲓ ⲛⲉϩⲓⲟⲙⲉ ⲉⲧⲟⲩⲁⲁⲃ ⲉⲧϩⲉⲗⲡⲓⲍⲉ ⲉⲡⲛⲟⲩⲧⲉ ⲉⲩⲥⲱⲧⲙ̅ ⲛ̅ⲥⲁ ⲛⲉⲩϩⲁⲓ
  <span style="color:#b00e23">(ⲋ̅)</span> ⲛ̅ⲑⲉ ⲛ̅ⲥⲁⲣⲣⲁ ⲛⲉⲥⲥⲱⲧⲙ̅ ⲛ̅ⲥⲁ ⲁⲃⲣⲁϩⲁⲙ
  ⲉⲥⲙⲟⲩⲧⲉ ⲉⲣⲟϥ ϫⲉ ⲡⲁϫⲟⲉⲓⲥ ⲧⲁⲓ ⲛ̅ⲧⲁⲧⲉⲧⲛ̅ϣⲱⲡⲉ ⲛⲁⲥ ⲛ̅ϣⲉⲉⲣⲉ ⲉⲧⲉⲧⲛ̅ⲉⲓⲣⲉ ⲙ̅ⲡⲡⲉⲧⲛⲁⲛⲟⲩϥ
  ⲁⲩⲱ ⲉⲛ̅ⲧⲉⲧⲛ̅ⲣ̅ϩⲟⲧⲉ ⲁⲛ ⲛ̅ϩⲏⲧⲥ̅ ⲛ̅ⲗⲁⲁⲩ ⲛ̅ϩⲟⲧⲉ <span style=
  "color:#b00e23">(ⲍ̅)</span> ⲛ̅ϩⲟⲟⲩⲧ ⲟⲛ ⲛ̅ⲧⲉⲉⲓϩⲉ ⲉⲧⲉⲧⲛ̅ϣⲟⲟⲡ ⲛⲙ̅ⲙⲁⲩ ⲕⲁⲧⲁ
  ⲟⲩⲥⲟⲟⲩⲛ ⲛ̅ⲧⲉⲧⲛ̅ϯ ⲛ̅ⲟⲩϯⲙⲏ ⲛ̅ⲛⲉⲧⲛ̅ϩⲓⲟⲙⲉ ϩⲱⲥ ⲥⲕⲉⲩⲟⲥ ⲛ̅ϭⲱⲃ ϫⲉ ϩⲛ̅ⲥⲩⲛⲕⲗⲏⲣⲟⲛⲟⲙⲟⲥ ⲛⲉ
  ⲛ̅ⲧⲉⲭⲁⲣⲓⲥ ⲙ̅ⲡⲱⲛϩ̅ ⲉⲧⲙ̅ⲕⲁ ⲧⲏⲩⲧⲛ̅ ⲉⲃⲟⲗ ϩⲛ̅ ⲛⲉⲧⲛ̅ϣⲗⲏⲗ <span style=
  "color:#b00e23">(ⲏ̅)</span> ⲡϫⲱⲕ ⲇⲉ ⲉⲃⲟⲗ ⲡⲉ ⲣ̅ ⲟⲩϩⲏⲧ ⲛ̅ⲟⲩⲱⲧ ⲧⲏⲣⲧⲛ̅ ⲉϣⲡ̅ϩⲓⲥⲉ
  ⲙⲛ̅ ⲛⲉⲧⲛ̅ⲉⲣⲏⲩ ⲉⲣ̅ ⲙⲁⲓⲥⲟⲛ ⲉⲣ̅ ϣⲁⲛⲁϩⲧⲏϥ ⲉⲑⲉⲃⲃⲓⲉ ⲧⲏⲩⲧⲛ̅ <span style=
  "color:#b00e23">(ⲑ̅)</span> ⲛ̅ⲧⲉⲧⲛ̅ⲧⲱⲃⲉ ⲁⲛ ⲛ̅ⲟⲩⲡⲉⲑⲟⲟⲩ ⲉⲡⲙⲁ ⲛ̅ⲟⲩⲡⲉⲑⲟⲟⲩ ⲏ
  ⲟⲩⲥⲁϩⲟⲩ ⲉⲡⲙⲁ ⲛ̅ⲟⲩⲥⲁϩⲟⲩ ⲛ̅ϩⲟⲩⲟ ⲇⲉ ⲛ̅ⲧⲟϥ ⲛ̅ⲧⲉⲧⲛ̅ⲥⲙⲟⲩ ϫⲉ ⲛ̅ⲧⲁⲩⲧⲉϩⲙ̅ ⲧⲏⲩⲧⲛ̅ ⲉⲡⲁⲓ
  ϫⲉⲕⲁⲁⲥ ⲉⲧⲉⲧⲛ̅ⲕⲗⲏⲣⲟⲛⲟⲙⲉⲓ ⲙ̅ⲡⲉⲥⲙⲟⲩ <span style="color:#b00e23">(ⲓ̅)</span>
  ⲡⲉⲧⲟⲩⲱϣ ⲅⲁⲣ ⲉⲙⲉⲣⲉ ⲡⲱⲛϩ̅ ⲁⲩⲱ ⲉⲛⲁⲩ ⲉⲛⲉϩⲟⲟⲩ ⲉⲧⲛⲁⲛⲟⲩⲟⲩ ⲙⲁⲣⲉϥⲧⲁⲗϭⲟ ⲙ̅ⲡⲉϥⲗⲁⲥ ⲉⲃⲟⲗ
  ϩⲙ̅ ⲡⲉⲑⲟⲟⲩ ⲁⲩⲱ ⲟⲛ ⲛⲉϥⲥⲡⲟⲧⲟⲩ ⲉⲧⲙ̅ϣⲁϫⲉ ⲛ̅ⲟⲩⲕⲣⲟϥ <span style=
  "color:#b00e23">(ⲓ̅ⲁ̅)</span> ⲙⲁⲣⲉϥⲣⲉⲕⲧϥ̅ ⲉⲃⲟⲗ ⲙ̅ⲡⲉⲑⲟⲟⲩ ⲛϥ̅ⲉⲓⲣⲉ ⲙ̅ⲡⲡⲉⲧⲛⲁⲛⲟⲩϥ
  ⲙⲁⲣⲉϥϣⲓⲛⲉ ⲛ̅ⲥⲁ ϯⲣⲏⲛⲏ ⲛϥ̅ⲡⲱⲧ ⲛ̅ⲥⲱⲥ <span style="color:#b00e23">(ⲓ̅ⲃ̅)</span>
  ϫⲉ ⲛ̅ⲃⲁⲗ ⲙ̅ⲡϫⲟⲉⲓⲥ ⲉⲩϭⲱϣⲧ̅ ⲉϫⲛ̅ ⲛ̅ⲇⲓⲕⲁⲓⲟⲥ ⲁⲩⲱ ⲛⲉϥⲙⲁⲁϫⲉ ⲣⲁⲕⲉ ⲉⲡⲉⲩⲥⲟⲡⲥⲡ̅ ⲡϩⲟ ⲇⲉ
  ⲙ̅ⲡϫⲟⲉⲓⲥ ⲉϫⲛ̅ ⲛⲉⲧⲉⲓⲣⲉ ⲛ̅ⲛ̅ⲡⲉⲑⲟⲟⲩ <span style="color:#b00e23">(ⲓ̅ⲅ̅)</span>
  ⲁⲩⲱ ⲛⲓⲙ ⲡⲉ ⲉⲧⲛⲁⲑⲙ̅ⲕⲉ ⲧⲏⲩⲧⲛ̅ ⲉⲧⲉⲧⲛ̅ϣⲁⲛⲉⲣ. ⲣⲉϥⲕⲱϩ ⲉⲡⲁⲅⲁⲑⲟⲛ <span style=
  "color:#b00e23">(ⲓ̅ⲇ̅)</span> ⲁⲗⲗⲁ ϣⲱⲡⲉ ⲟⲛ ⲉⲧⲉⲧⲛ̅ϣⲡ̅ϩⲓⲥⲉ ⲉⲧⲃⲉ ⲇⲓⲕⲁⲓⲟⲥⲩⲛⲏ ⲛⲁⲓ
  ⲁⲧ ⲧⲏⲩⲧⲛ̅ ⲧⲉⲩϩⲟⲧⲉ ⲇⲉ ⲙ̅ⲡⲣ̅ⲣ̅ϩⲟⲧⲉ ϩⲏⲧⲥ̅ ⲟⲩⲇⲉ ⲙ̅ⲡⲣ̅ϣⲧⲟⲣⲧⲣ̅ <span style=
  "color:#b00e23">(ⲓ̅ⲉ̅)</span> ⲡϫⲟⲉⲓⲥ ⲇⲉ ⲡⲉⲭ̅ⲥ̅ ⲙⲁⲧⲃ̅ⲃⲟϥ ϩⲛ̅ ⲛⲉⲧⲛ̅ϩⲏⲧ
  ⲉⲧⲉⲧⲛ̅ⲥⲃ̅ⲧⲱⲧ ⲛ̅ⲟⲩⲟⲉⲓϣ ⲛⲓⲙ ⲉϯ ⲁⲡⲟⲗⲟⲅⲓⲁ ⲛ̅ⲟⲩⲟⲛ ⲛⲓⲙ ⲉⲧⲁⲓⲧⲓ ⲙ̅ⲙⲱⲧⲛ̅ ⲙ̅ⲡϣⲁϫⲉ ⲉⲧⲃⲉ
  ⲑⲉⲗⲡⲓⲥ ⲉⲧⲛ̅ϩⲏⲧ ⲧⲏⲩⲧⲛ̅ <span style="color:#b00e23">(ⲓ̅ⲋ̅)</span> ⲁⲗⲗⲁ ϩⲛ̅
  ⲟⲩⲙⲛ̅ⲧⲣⲙ̅ⲣⲁϣ ⲙⲛ̅ ⲟⲩϩⲟⲧⲉ ⲉⲩⲛ̅ⲧⲏⲧⲛ̅ ⲙ̅ⲙⲁⲩ ⲛ̅ⲟⲩⲥⲩⲛⲉⲓⲇⲏⲥⲓⲥ ⲉⲛⲁⲛⲟⲩⲥ̅ ϫⲉⲕⲁⲁⲥ ϩⲙ̅
  ⲡⲉⲧⲟⲩⲕⲁⲧⲁⲗⲁⲗⲓ ⲙ̅ⲙⲱⲧⲛ̅ ⲛ̅ϩⲏⲧϥ̅ ⲉⲩⲉϫⲓ ϣⲓⲡⲉ ⲛ̅ϭⲓ ⲛⲉⲧⲥⲱϣϥ̅ ⲛ̅ⲧⲉⲧⲛ̅ⲁⲛⲁⲥⲧⲣⲟⲫⲏ
  ⲉⲧⲛⲁⲛⲟⲩⲥ ⲉⲧϩⲙ̅ ⲡⲉⲭ̅ⲥ̅ <span style="color:#b00e23">(ⲓ̅ⲍ̅)</span> ⲛⲁⲛⲟⲩⲥ ⲅⲁⲣ
  ⲉⲧⲉⲧⲛ̅ⲉⲓⲣⲉ ⲙ̅ⲡⲉⲧⲛⲁⲛⲟⲩϥ ⲉⲧⲉⲧⲛ̅ϣⲡ̅ϩⲓⲥⲉ ⲉϣϫⲉ ⲡⲁⲓ ⲡⲉ ⲡⲟⲩⲱϣ ⲙ̅ⲡⲛⲟⲩⲧⲉ ⲉϩⲟⲩⲟ ⲉⲣⲟⲥ
  ⲉⲧⲉⲧⲛ̅ⲉⲓⲣⲉ ⲙ̅ⲡⲡⲉⲧϩⲟⲟⲩ <span style="color:#b00e23">(ⲓ̅ⲏ̅)</span> ϫⲉ ⲡⲭ̅ⲥ̅
  ⲁϥⲙⲟⲩ ⲛ̅ⲟⲩⲥⲟⲡ ϩⲁ ⲛⲉⲛⲛⲟⲃⲉ ⲡⲇⲓⲕⲁⲓⲟⲥ ϩⲁⲛⲣⲉϥϫⲓ ⲛ̅ϭⲟⲛⲥ̅ ϫⲉⲕⲁⲁⲥ ⲉϥⲉⲧⲣⲉⲧⲛ̅ϩⲱⲛ ⲉϩⲟⲩⲛ
  ⲉⲡⲛⲟⲩⲧⲉ ⲉⲁϥⲙⲟⲩ ϩⲛ̅ ⲧⲥⲁⲣⲝ̅ ⲁϥⲱⲛϩ̅ ⲇⲉ ϩⲛ̅ ⲡⲉⲡⲛ̅ⲁ̅ <span style=
  "color:#b00e23">(ⲓ̅ⲑ̅)</span> ϩⲙ̅ ⲡⲁⲓ ⲉⲁϥⲃⲱⲕ ⲉⲁϥⲧⲁϣⲉⲟⲉⲓϣ ⲛ̅ⲛⲉⲡⲛ̅ⲁ̅ ⲉⲧϩⲙ̅
  ⲡⲉϣⲧⲉⲕⲟ <span style="color:#b00e23">(ⲕ̅)</span> ⲛⲁⲓ ⲛ̅ⲧⲁⲩⲣ̅ ⲁⲧⲥⲱⲧⲙ̅
  ⲙ̅ⲡⲓⲟⲩⲟⲉⲓϣ ⲉⲛⲉⲣⲉⲧⲙⲛ̅ⲧϩⲁⲣϣ̅ ϩⲏⲧ ⲙ̅ⲡⲛⲟⲩⲧⲉ ⲕⲱ ⲉⲃⲟⲗ ⲛ̅ⲛⲉϩⲟⲟⲩ ⲛ̅ⲛⲱϩⲉ ⲉⲩⲧⲁⲙⲓⲟ
  ⲛ̅ⲧϭⲓⲃⲱⲧⲟⲥ ⲧⲁⲓ ⲛ̅ⲧⲁ ϩⲉⲛⲕⲟⲩⲉⲓ ⲡⲱⲧ ⲉϩⲟⲩⲛ ⲉⲣⲟⲥ ⲁⲩⲟⲩϫⲁⲓ ⲉⲡⲙⲟⲟⲩ ⲉⲩⲙⲉϩ ϣⲙⲟⲩⲛⲉ
  ⲙ̅ⲯⲩⲭⲏ <span style="color:#b00e23">(ⲕ̅ⲁ̅)</span> ⲕⲁⲧⲁ ⲡⲧⲩⲡⲟⲥ ⲙ̅ⲡⲃⲁⲡⲧⲓⲥⲙⲁ
  ⲉⲧⲧⲟⲩϫⲟ ⲙ̅ⲙⲱⲧⲛ̅ ⲧⲉⲛⲟⲩ ϩⲛ̅ ⲟⲩⲉⲓⲱ ⲁⲛ ⲉⲃⲟⲗ ⲛ̅ϭⲟⲣϫⲉ ⲛ̅ⲧⲉ ⲧⲥⲁⲣⲝ̅ ⲁⲗⲗⲁ ⲙ̅ⲡⲟⲩⲱϣⲃ̅
  ⲛ̅ⲧⲉⲩⲥⲩⲛⲇⲏⲥⲓⲥ ⲉⲧⲛⲁⲛⲟⲩⲥ ⲛ̅ⲛⲁϩⲣⲙ̅ ⲡⲛⲟⲩⲧⲉ ϩⲓⲧⲙ̅ ⲡⲧⲱⲟⲩⲛ ⲛ̅ⲓ̅ⲥ̅ ⲡⲉⲭ̅ⲥ̅
  <span style="color:#b00e23">(ⲕ̅ⲃ̅)</span> ⲡⲁⲓ ⲉⲧϩⲓⲟⲩⲛⲁⲙ ⲛ̅ⲧⲉ ⲡⲛⲟⲩⲧⲉ ⲉⲁϥⲃⲱⲕ
  ⲉϩⲣⲁⲓ ⲉⲧⲡⲉ ϩⲁⲛⲁⲅⲅⲉⲗⲟⲥ ϩⲩⲡⲟⲧⲁⲥⲥⲉ ⲛⲁϥ ⲙⲛ̅ ⲛⲉⲝⲟⲩⲥⲓⲁ ⲙⲛ̅ ⲛ̅ϭⲟⲙ
  <h3 id="first_epistle_of_st._peter4">4</h3><span style=
  "color:#b00e23">(ⲁ̅)</span> ⲡⲉⲭ̅ⲥ̅ ϭⲉ ⲁϥϣⲡ̅ ϩⲓⲥⲉ ϩⲛ̅ ⲧⲥⲁⲣⲝ̅ ⲛ̅ⲧⲱⲧⲛ̅ ϩⲱⲧ
  ⲧⲏⲩⲧⲛ̅ ϩⲱⲕ ⲙ̅ⲙⲱⲧⲛ̅ ⲙ̅ⲡⲉⲓⲙⲉⲉⲩⲉ ϫⲉ ⲡⲉⲛⲧⲁϥⲙⲟⲩ ϩⲛ̅ ⲧⲥⲁⲣⲝ̅ ⲁϥⲗⲟ ϩⲙ̅ ⲡⲛⲟⲃⲉ
  <span style="color:#b00e23">(ⲃ̅)</span> ⲉⲧⲙ̅ⲧⲣⲉϥϣⲱⲡⲉ ϭⲉ ϩⲛ̅ ⲛ̅ⲉⲡⲓⲑⲩⲙⲓⲁ
  ⲛ̅ⲣⲣⲱⲙⲉ ⲁⲗⲗⲁ ϩⲛ̅ ⲡⲕⲉⲥⲉⲡⲉ ⲛ̅ⲛⲉϩⲟⲟⲩ ⲙ̅ⲡⲉϥⲱⲛϩ̅ ϩⲙ̅ ⲡⲟⲩⲱϣⲉ ⲙ̅ⲡⲛⲟⲩⲧⲉ <span style=
  "color:#b00e23">(ⲅ̅)</span> ϩⲱ ⲅⲁⲣ ⲉⲡⲉⲩⲟⲉⲓϣ ⲛ̅ⲧⲁϥⲟⲩⲉⲓⲛⲉ ⲉⲁⲧⲉⲧⲛ̅ⲉⲓⲣⲉ ⲙ̅ⲡⲟⲩⲱϣ
  ⲛ̅ⲛ̅ϩⲉⲑⲛⲟⲥ ⲉⲧⲉⲧⲛ̅ⲙⲟⲟϣⲉ ϩⲛ̅ ⲛ̅ϫⲱϩⲙ̅ ⲙⲛ̅ ⲛ̅ⲉⲡⲓⲑⲩⲙⲓⲁ ⲙⲛ̅ ⲛ̅ϯϩⲉ ⲙⲛ̅ ⲛ̅ϫⲏⲣ ⲙⲛ̅ⲛ̅ⲥⲱ
  ⲙⲛ̅ ⲛ̅ⲙⲛ̅ⲧⲣⲉϥϣⲙ̅ϣⲉ ⲉⲓⲇⲱⲗⲟⲛ ⲉⲧϫⲁϩⲙ̅. <span style="color:#b00e23">(ⲇ̅)</span>
  ϩⲙ̅ ⲡⲁⲓ ⲉϣⲁⲩⲣ̅ϣⲡⲏⲣⲉ ⲛ̅ⲧⲉⲧⲛ̅ⲡⲏⲧ ⲁⲛ ⲛⲙ̅ⲙⲁⲩ ϩⲛ̅ ⲛⲉϩⲃⲏⲩⲉ ⲉⲡⲉϣⲧⲟⲣⲧⲣ̅ ⲙ̅ⲙⲛ̅ⲧϣⲛⲁ
  ⲛ̅ⲥⲉϫⲓ ⲟⲩⲁ <span style="color:#b00e23">(ⲉ̅)</span> ⲛⲁⲓ ⲉⲧⲛⲁϯ ⲗⲟⲅⲟⲥ
  ⲙ̅ⲡⲉⲧⲥⲃ̅ⲧⲱⲧ ⲉⲕⲣⲓⲛⲉ ⲛ̅ⲛⲉⲧⲟⲛϩ̅ ⲙⲛ̅ ⲛⲉⲧⲙⲟⲟⲩⲧ <span style=
  "color:#b00e23">(ⲋ̅)</span> ⲉⲧⲃⲉ ⲡⲁⲓ ⲅⲁⲣ ⲁⲩⲉⲩⲁⲅⲅⲉⲗⲓⲍⲉ ⲛ̅ⲛⲉⲕⲉⲣⲉϥⲙⲟⲟⲩⲧ ϫⲉⲕⲁⲁⲥ
  ⲉⲩⲉⲕⲣⲓⲛⲉ ⲙⲛ̅ ⲙ̅ⲙⲟⲟⲩ ⲕⲁⲧⲁ ⲣⲱⲙⲉ ϩⲛ̅ ⲧⲥⲁⲣⲝ̅ ⲛ̅ⲥⲉⲱⲛϩ ⲕⲁⲧⲁ ⲡⲛⲟⲩⲧⲉ ϩⲙ̅ ⲡⲉⲡⲛ̅ⲁ̅
  <span style="color:#b00e23">(ⲍ̅)</span> ⲑⲁⲏ ⲇⲉ ⲛ̅ⲟⲩⲟⲛ ⲛⲓⲙ ⲁⲥϩⲱⲛ ⲉϩⲟⲩⲛ ϭⲙ̅
  ⲡⲉⲧⲛ̅ϩⲏⲧ ⲛ̅ⲧⲉⲧⲛ̅ⲛⲏⲫⲉ ⲉⲛⲉϣⲗⲏⲗ <span style="color:#b00e23">(ⲏ̅)</span> ϩⲁⲑⲏ
  ⲛ̅ϩⲱⲃ ⲛⲓⲙ ⲉⲩⲛ̅ⲧⲏⲧⲛ̅ ⲙⲙⲟⲟⲩ ⲛ̅ⲧⲁⲅⲁⲡⲏ ⲉϩⲟⲩⲛ ⲛⲉⲧⲛ̅ⲉⲣⲏⲩ ⲁϫⲛ̅ ⲱϫⲛ̅ ϫⲉ ϣⲁⲣⲉ ⲧⲁⲅⲁⲡⲏ
  ϩⲱⲃⲥ̅ ⲉⲃⲟⲗ ⲉϫⲛ̅ ⲟⲩⲙⲏⲏϣⲉ ⲛ̅ⲛⲟⲃⲉ <span style="color:#b00e23">(ⲑ̅)</span>
  ⲉⲧⲉⲧⲛ̅ⲟ ⲙ̅ⲙⲁⲉⲓϣⲙ̅ⲙⲟ ⲉϩⲟⲩⲛ ⲉⲛⲉⲧⲛ̅ⲉⲣⲏⲩ ⲁϫⲛ̅ ⲕⲣⲙ̅ⲣⲙ̅ <span style=
  "color:#b00e23">(ⲓ̅)</span> ⲡⲉⲭⲁⲣⲓⲥⲙⲁ ⲛ̅ⲧⲁ ⲡⲟⲩⲁ ⲡⲟⲩⲁ ϫⲓⲧϥ̅ ⲛ̅ⲧⲉⲧⲛ̅ⲇⲓⲁⲕⲟⲛⲓ
  ⲙ̅ⲙⲟϥ ⲛ̅ⲛⲉⲧⲛ̅ⲉⲣⲏⲩ ϩⲱⲥ ⲟⲓⲕⲟⲛⲟⲙⲟⲥ ⲛ̅ⲛⲁⲛⲟⲩϥ ⲛ̅ⲧⲉⲭⲁⲣⲓⲥ ⲙ̅ⲡⲛⲟⲩⲧⲉ ⲉⲧϣⲟⲃⲉ
  <span style="color:#b00e23">(ⲓ̅ⲁ̅)</span> ⲛⲉⲧϣⲁϫⲉ ϩⲱⲥ ⲉϩⲉⲛϣⲁϫⲉ ⲛ̅ⲧⲉ ⲡⲛⲟⲩⲧⲉ ⲛⲉ
  ⲡⲉⲧⲇⲓⲁⲕⲟⲛⲉⲓ ϩⲱⲥ ⲉⲃⲟⲗ ϩⲓⲧⲛ̅ ⲧϭⲟⲙ ⲉⲧⲉ ⲡⲛⲟⲩⲧⲉ ϯ ⲙ̅ⲙⲟⲥ ϫⲉⲕⲁⲁⲥ ⲉⲣⲉ ⲡⲛⲟⲩⲧⲉ ϫⲓ ⲉⲟⲟⲩ
  ϩⲛ̅ ϩⲱⲃ ⲛⲓⲙ ϩⲓⲧⲛ̅ ⲓ̅ⲥ̅ ⲡⲉⲭ̅ⲥ̅ ⲡⲁⲓ ⲉⲧⲉ ⲡⲱϥ ⲡⲉ ⲡⲉⲟⲟⲩ ⲙⲛ̅ ⲡⲁⲙⲁϩⲧⲉ ϣⲁ ⲛ̅ⲛⲉⲛⲉϩ
  ⲛ̅ⲉⲛⲉϩ ϩⲁⲙⲏⲛ. <span style="color:#b00e23">(ⲓ̅ⲃ̅)</span> ⲛⲁⲙⲉⲣⲁⲧⲉ ⲙ̅ⲡⲣ̅ⲣ̅ϣⲡⲏⲣⲉ
  ⲙ̅ⲡⲧⲙ̅ϩⲟ ⲉⲧⲛ̅ϩⲏⲧ ⲧⲏⲩⲧⲛ̅ ⲉⲧϣⲟⲟⲡ ⲛⲏⲧⲛ̅ ⲉⲩϫⲱⲛⲧ̅ ϩⲱⲥ ⲉⲩϩⲱⲃ ⲛ̅ⲃⲣ̅ⲣⲉ ⲡⲉⲧⲧⲁϩⲟ
  ⲙ̅ⲙⲱⲧⲛ̅ <span style="color:#b00e23">(ⲓ̅ⲅ̅)</span> ⲁⲗⲗⲁ ⲕⲁⲧⲁ ⲑⲏ ⲉⲧⲉⲧⲛ̅ⲕⲟⲓⲛⲱⲛⲉⲓ
  ⲙ̅ⲙⲟⲕϩⲥ̅ ⲙ̅ⲡⲉⲭ̅ⲥ̅ ⲣⲁϣⲉ ⲛⲏⲧⲛ̅ ϫⲉⲕⲁⲁⲥ ⲟⲛ ⲉⲧⲉⲧⲛ̅ⲣⲁϣⲉ ϩⲙ̅ ⲡϭⲱⲗⲡ̅ ⲉⲃⲟⲗ ⲙ̅ⲡⲉϥⲉⲟⲟⲩ
  ⲉⲧⲉⲧⲛ̅ⲧⲉⲗⲏⲗ <span style="color:#b00e23">(ⲓ̅ⲇ̅)</span> ⲉϣϫⲉ ⲥⲉⲛⲟϭⲛⲉϭ ⲙ̅ⲙⲱⲧⲛ̅
  ⲉⲧⲃⲉ ⲡⲣⲁⲛ ⲙ̅ⲡⲉⲭ̅ⲥ̅ ⲛⲁⲓⲁⲧ ⲧⲏⲩⲧⲛ̅ ϫⲉ ⲡⲉⲡⲛ̅ⲁ̅ ⲙ̅ⲡⲉⲟⲟⲩ ⲙⲛ̅ ⲧϭⲟⲙ ⲙ̅ⲡⲛⲟⲩⲧⲉ ⲁϥⲙ̅ⲧⲟⲛ
  ⲙ̅ⲙⲟϥ ⲉϫⲛ̅ ⲧⲏⲩⲧⲛ̅ ⲕⲁⲧⲁ ⲣⲟⲟⲩ ⲙⲉⲛ ⲉⲩϫⲓ ⲟⲩⲁ ⲉⲣⲟϥ ⲕⲁⲧⲁⲣⲱⲧⲛ̅ ⲇⲉ ⲉϥϫⲓ ⲉⲟⲟⲩ
  <span style="color:#b00e23">(ⲓ̅ⲉ̅)</span> ⲙ̅ⲡⲣ̅ⲧⲣⲉ ⲗⲁⲁⲩ ⲅⲁⲣ ⲙ̅ⲙⲱⲧⲛ̅ ϣⲡ̅ϩⲓⲥⲉ
  ϩⲱⲥ ⲫⲱⲛⲉⲩⲥ ⲏ ⲣⲉϥϩⲱϥⲧ̅ ⲏ ⲣⲉϥⲣ̅ ⲡⲉⲑⲟⲟⲩ ⲏ ⲙⲁⲓ ⲡⲉⲧⲉ ⲛ̅ⲡⲱϥ ⲁⲛ ⲡⲉ <span style=
  "color:#b00e23">(ⲓ̅ⲋ̅)</span> ⲉϣⲱⲡⲉ ϩⲱⲥ ⲭⲣⲏⲥⲧⲓⲁⲛⲟⲥ ⲙ̅ⲡⲣ̅ⲧⲣⲉϥϣⲓⲡⲉ ⲙⲁⲣⲉϥϯ ⲉⲟⲟⲩ
  ⲇⲉ ⲛ̅ⲧⲟϥ ⲙ̅ⲡⲛⲟⲩⲧⲉ ⲉϩⲣⲁⲓ ⲉϫⲙ̅ ⲡⲉⲓⲣⲁⲛ <span style="color:#b00e23">(ⲓ̅ⲍ̅)</span>
  ϫⲉ ⲁ ⲡⲉⲩⲟⲩⲟⲉⲓϣ ϣⲱⲡⲉ ⲛ̅ⲧⲉ ⲡϩⲁⲡ ⲁⲣⲭⲓ ⲉⲃⲟⲗ ϩⲙ̅ ⲡⲏⲉⲓ ⲙ̅ⲡⲛⲟⲩⲧⲉ ⲉϣϫⲉ ⲉϥⲛⲁⲣ̅ϣⲟⲣⲡ̅ ⲇⲉ
  ⲙ̅ⲙⲟⲛ ⲉⲓ ⲟⲩ ⲧⲉ ⲧⲑⲁⲏ ⲛ̅ⲛⲉⲧⲟ ⲛ̅ⲁⲧⲥⲱⲧⲙ̅ ⲛ̅ⲥⲁ ⲡⲉⲩⲁⲅⲅⲉⲗⲉⲓⲟⲛ ⲙ̅ⲡⲛⲟⲩⲧⲉ <span style=
  "color:#b00e23">(ⲓ̅ⲏ̅)</span> ⲁⲩⲱ ⲉϣϫⲉ ⲙⲟⲅⲓⲥ ⲉⲣⲉ ⲡⲇⲓⲕⲁⲓⲟⲥ ⲛⲁⲟⲩϫⲁⲓ ⲉⲓ ⲡⲁⲥⲉⲃⲏⲥ
  ⲙⲛ̅ ⲡⲣⲉϥⲣ̅ⲛⲟⲃⲉ ⲛⲁⲟⲩⲱⲛϩ̅ ⲉⲃⲟⲗ ⲧⲱⲛ <span style="color:#b00e23">(ⲓ̅ⲑ̅)</span>
  ϩⲱⲥⲧⲉ ϭⲉ ⲛ̅ⲕⲟⲟⲩⲉ ⲉⲧϣⲡ̅ϩⲓⲥⲉ ⲕⲁⲧⲁ ⲡⲟⲩⲱϣ ⲙ̅ⲡⲛⲟⲩⲧⲉ ⲙⲁⲣⲟⲩϭⲟⲉⲓⲗⲉ ⲛ̅ⲛⲉⲩⲯⲩⲭⲏ
  ⲉⲡⲣⲉϥⲥⲱⲛⲧ̅ ⲙ̅ⲡⲓⲥⲧⲟⲥ ϩⲛ̅ ⲟⲩⲙⲛ̅ⲧⲣⲉϥⲣ̅ ⲡⲡⲉⲧⲛⲁⲛⲟⲩϥ
  <h3 id="first_epistle_of_st._peter5">5</h3><span style=
  "color:#b00e23">(ⲁ̅)</span> ϯⲡⲁⲣⲁⲕⲁⲗⲉⲓ ϭⲉ ⲛ̅ⲛⲉⲡⲣⲉⲥⲃⲩⲧⲉⲣⲟⲥ ⲉⲧⲉⲛ̅ϩⲏⲧ ⲧⲏⲩⲧⲛ̅ ϩⲱⲥ
  ϣⲃⲏⲣ ⲙ̅ⲡⲣⲉⲥⲃⲩⲧⲉⲣⲟⲥ ⲁⲩⲱ ⲙ̅ⲙⲛ̅ⲧⲣⲉ ⲛ̅ⲛ̅ⲙⲟⲕϩⲥ̅ ⲙ̅ⲡⲉⲭ̅ⲥ̅ ⲁⲩⲱ ϩⲱⲥ ⲟⲓⲕⲟⲛⲟⲙⲟⲥ ⲙ̅ⲡⲉⲟⲟⲩ
  ⲉⲧⲛⲁϭⲱⲗⲡ̅ ⲉⲃⲟⲗ <span style="color:#b00e23">(ⲃ̅)</span> ϫⲉ ⲙⲟⲟⲛⲉ ⲙ̅ⲡⲟϩⲉ
  ⲙ̅ⲡⲛⲟⲩⲧⲉ ⲉⲧⲛ̅ϩⲏⲧ ⲧⲏⲩⲧⲛ̅ ϩⲛ̅ ⲟⲩϩⲧⲟⲣ ⲁⲛ ⲁⲗⲗⲁ ⲉϩⲛⲏⲧⲛ̅ ⲕⲁⲧⲁ ⲡⲛⲟⲩⲧⲉ ⲟⲩⲇⲉ ϩⲛ̅
  ⲟⲩⲙⲛ̅ⲧⲙⲁⲓϩⲏⲩ ⲁⲛ ⲁⲗⲗⲁ ϩⲛ̅ ⲟⲩⲟⲩⲣⲟⲧ <span style="color:#b00e23">(ⲅ̅)</span> ϩⲱⲥ
  ⲉⲧⲉⲧⲛ̅ⲟ ⲛ̅ϫⲟⲉⲓⲥ ⲁⲛ ⲛ̅ⲛⲉⲩⲕⲗⲏⲣⲟⲥ ⲁⲗⲗⲁ ⲉⲧⲉⲧⲛ̅ϣⲟⲟⲡ ⲛ̅ⲧⲩⲡⲟⲥ ⲙ̅ⲡⲟϩⲉ <span style=
  "color:#b00e23">(ⲇ̅)</span> ϫⲉⲕⲁⲁⲥ ⲉϥϣⲁⲛⲟⲩⲱⲛϩ̅ ⲉⲃⲟⲗ ⲛ̅ϭⲓ ⲡⲛⲟϭ ⲛ̅ϣⲱⲥ ⲉⲧⲉⲧⲛ̅ϫⲓ
  ⲙ̅ⲡⲉⲕⲗⲟⲙ ⲙ̅ⲡⲉⲟⲟⲩ ⲉⲧⲉ ⲙⲉϥϩⲱϭⲃ̅ <span style="color:#b00e23">(ⲉ̅)</span> ⲛ̅ϣⲏⲣⲉ
  ϣⲏⲙ ⲟⲛ ⲛ̅ⲧⲁⲉⲓϩⲉ ⲥⲱⲧⲙ̅ ⲛ̅ⲥⲁ ⲛⲉⲡⲣⲉⲥⲃⲩⲧⲉⲣⲟⲥ ⲛ̅ⲧⲱⲧⲛ̅ ⲇⲉ ⲧⲏⲣⲧⲛ̅ ⲑⲃ̅ⲃⲓⲉ ⲧⲏⲩⲧⲛ̅
  ⲛ̅ⲛⲉⲧⲛ̅ⲉⲣⲏⲩ ϫⲉ ⲡⲛⲟⲩⲧⲉ ϯ ⲟⲩⲃⲉ ⲛ̅ϫⲁⲥⲓ ϩⲏⲧ. ϥϯ ⲇⲉ ⲛ̅ⲟⲩϩⲙⲟⲧ ⲛ̅ⲛⲉⲧⲑⲃ̅ⲃⲓⲏⲩ
  <span style="color:#b00e23">(ⲋ̅)</span> ⲑⲃ̅ⲃⲓⲉ ⲧⲏⲩⲧⲛ̅ ⲇⲉ ϩⲁ ⲧϭⲓϫ ⲉⲧϫⲟⲟⲣ ⲛ̅ⲧⲉ
  ⲡⲛⲟⲩⲧⲉ ⲛ̅ⲧⲁⲣⲉϥϫⲁⲥⲧ ⲧⲏⲩⲧⲛ̅ ϩⲙ̅ ⲡⲉⲩⲟⲉⲓϣ <span style="color:#b00e23">(ⲍ̅)</span>
  ⲛ̅ⲧⲉⲧⲛ̅ⲛⲟⲩϫ ⲙ̅ⲡⲉⲧⲛ̅ⲣⲟⲟⲩϣ ⲧⲏⲣϥ̅ ⲉⲣⲟϥ ϫⲉ ⲛ̅ⲧⲟϥ ⲡⲉⲧϥⲓ ⲣⲟⲟⲩϣ ϩⲁⲣⲱⲧⲛ̅ <span style=
  "color:#b00e23">(ⲏ̅)</span> ⲛⲏⲫⲉ ⲛ̅ⲧⲉⲧⲛ̅ⲣⲟⲉⲓⲥ ϫⲉ ⲡⲉⲧⲛⲁⲛⲧⲓⲇⲓⲕⲟⲥ ⲡⲇⲓⲁⲃⲟⲗⲟⲥ
  ϥⲙⲟⲟϣⲉ ⲉϥⲉⲗϩⲏⲙ. ⲛ̅ⲑⲉ ⲛ̅ⲛⲓⲙⲟⲩⲓ ⲉϥϣⲓⲛⲉ ⲛ̅ⲥⲁ ⲱⲙⲕ̅ ⲛ̅ⲛⲉⲧⲙ̅ⲯⲩⲭⲏ <span style=
  "color:#b00e23">(ⲑ̅)</span> ⲡⲁⲓ ⲉⲧⲉⲧⲛ̅ⲛⲁϩⲉ ⲣⲁⲧ ⲧⲏⲩⲧⲛ̅ ⲉⲣⲟϥ ⲉⲧⲉⲧⲛ̅ϫⲟⲟⲣ ϩⲛ̅
  ⲧⲡⲓⲥⲧⲓⲥ ⲉⲧⲉⲧⲛ̅ⲥⲟⲟⲩⲛ ⲛ̅ⲛⲉⲓϩⲓⲥⲉ ⲛ̅ⲟⲩⲱⲧ ϫⲱⲕ ⲉⲃⲟⲗ ⲛ̅ⲧⲉⲧⲛ̅ⲙⲛ̅ⲧⲥⲟⲛ ⲉⲧϩⲙ̅ ⲡⲕⲟⲥⲙⲟⲥ
  <span style="color:#b00e23">(ⲓ̅)</span> ⲡⲛⲟⲩⲧⲉ ⲇⲉ ⲛ̅ϩⲙⲟⲧ ⲛⲓⲙ ⲡⲁⲓ ⲉⲛⲧⲁϥⲧⲁϩⲙ̅
  ⲧⲏⲩⲧⲛ̅ ⲉϩⲟⲩⲛ ⲉⲡⲉϥⲉⲟⲟⲩ ⲛ̅ϣⲁ ⲉⲛⲉϩ ⲉⲧϩⲙ̅ ⲡⲉⲭ̅ⲥ̅ ⲉⲁⲧⲉⲧⲛ̅ϣⲡ̅ϩⲓⲥⲉ ⲛ̅ⲟⲩⲕⲟⲩⲉⲓ ⲛ̅ⲧⲟϥ
  ϥⲛⲁⲥⲃ̅ⲧⲉ ⲧⲏⲩⲧⲛ̅ ⲛϥ̅ⲧⲁϫⲣⲉ ⲧⲏⲩⲧⲛ̅ ⲛϥ̅ϯ ϭⲟⲙ ⲛⲏⲧⲛ̅ ⲛϥ̅ϯ ⲥⲛ̅ⲧⲉ ⲛⲏⲧⲛ̅ <span style=
  "color:#b00e23">(ⲓ̅ⲁ̅)</span> ⲡⲁⲓ ⲉⲧⲉ ⲡⲱϥ ⲡⲉ ⲡⲉⲟⲟⲟⲩ ⲙⲛ̅ ⲡⲁⲙⲁϩⲧⲉ ϣⲁ ⲉⲛⲉϩ
  ⲛ̅ⲉⲛⲉϩ ϩⲁⲙⲏⲛ: <span style="color:#b00e23">(ⲓ̅ⲃ̅)</span> ⲛ̅ⲑⲉ ⲉϯⲙⲉⲉⲩ ⲉⲣⲟⲥ
  ⲛ̅ⲧⲁⲓⲥϩⲁⲓ ⲛⲏⲧⲛ̅ ⲛ̅ϩⲉⲛⲕⲟⲩⲉⲓ ⲉⲃⲟⲗ ϩⲓⲧⲛ̅ ⲥⲓⲗⲟⲩⲁⲛⲟⲥ ⲡⲡⲓⲥⲧⲟⲥ ⲛ̅ⲥⲟⲛ ⲉⲓⲡⲁⲣⲁⲕⲁⲗⲉⲓ ⲁⲩⲱ
  ⲉⲓⲉⲣⲙⲛ̅ⲧⲣⲉ ϫⲉ ⲧⲁⲓ ⲧⲉ ⲧⲉⲭⲁⲣⲓⲥ ⲙ̅ⲙⲉ ⲙ̅ⲡⲛⲟⲩⲧⲉ ⲧⲁⲓ ⲉⲧⲉⲧⲛ̅ⲁϩⲉ ⲣⲁⲧ ⲧⲏⲩⲧⲛ̅ ⲛ̅ϩⲏⲧⲥ̅
  <span style="color:#b00e23">(ⲓ̅ⲅ̅)</span> ⲥϣⲓⲛⲉ ⲉⲣⲱⲧⲛ̅ ⲛ̅ϭⲓ ⲉⲕⲗⲉⲕⲧⲏ ⲧⲉⲧϩⲛ̅
  ⲧⲃⲁⲃⲩⲗⲱⲛ ⲙⲛ̅ ⲙⲁⲣⲕⲟⲥ ⲡⲁϣⲏⲣⲉ <span style="color:#b00e23">(ⲓ̅ⲇ̅)</span> ⲁⲥⲡⲁⲍⲉ
  ⲛ̅ⲛⲉⲧⲛ̅ⲉⲣⲏⲩ ϩⲛ̅ ⲟⲩⲡⲓ ⲛ̅ⲁⲅⲁⲡⲏ ϯⲣⲏⲛⲏ ⲛⲏⲧⲛ̅ ⲧⲏⲣⲧⲛ̅ ⲛⲉⲧϩⲙ̅ ⲡⲉⲭ̅ⲥ̅ ⲓ̅ⲥ̅ ⲡⲉⲛϫⲟⲉⲓⲥ
  ⲧⲉⲡⲓⲥⲧⲟⲗⲏ ⲙ̅ⲡⲉⲧⲣⲟⲥ
</body>
</html>
