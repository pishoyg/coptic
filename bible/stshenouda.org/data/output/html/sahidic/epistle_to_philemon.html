<!DOCTYPE html>
<html>
<head>
  <title>Epistle to Philemon</title>
  <style>
    .a {
      color: blue;
    }
    .column {
        float: left;
        width: 50%;
    }
    .row:after {
        content: "";
        display: table;
        clear: both;
    }
  </style>
</head>
<body>
  <h2 id="epistle_to_philemon">Epistle to Philemon</h2><a href=
  "#epistle_to_philemon1">1</a>
  <h3 id="epistle_to_philemon1">1</h3><span style="color:#b00e23">(ⲁ̅)</span>
  ⲡⲁⲩⲗⲟⲥ ⲡⲉⲧⲙⲏⲣ ⲛ̅ⲧⲉ ⲡⲉⲭ̅ⲥ̅ ⲓ̅ⲥ̅ ⲙⲛ̅ ⲧⲓⲙⲟⲑⲉⲟⲥ ⲡⲥⲟⲛ ⲉⲩⲥϩⲁⲓ ⲙ̅ⲫⲓⲗⲏⲙⲱⲛ ⲡⲙⲉⲣⲓⲧ ⲁⲩⲱ
  ⲡⲉⲛϣⲃ̅ⲣⲣ̅ϩⲱⲃ <span style="color:#b00e23">(ⲃ̅)</span> ⲙⲛ̅ ⲁⲙⲫⲓⲁ ⲧⲙⲉⲣⲓⲧ ⲙⲛ̅
  ⲁⲣⲭⲓⲡⲡⲟⲥ ⲡⲉⲛϣⲃ̅ⲣⲙⲁⲧⲟⲓ. ⲙⲛ̅ ⲧⲥⲟⲟⲩϩⲥ̅ ⲉⲧϩⲙ̅ ⲡⲉⲕⲏⲓ. <span style=
  "color:#b00e23">(ⲅ̅)</span> ⲧⲉⲭⲁⲣⲓⲥ ⲛⲏⲧⲛ̅ ⲙⲛ̅ ϯⲣⲏⲛⲏ ⲉⲃⲟⲗ ϩⲓⲧⲙ̅ ⲡⲛⲟⲩⲧⲉ ⲡⲉⲛⲉⲓⲱⲧ
  ⲙⲛ̅ ⲡϫⲟⲉⲓⲥ ⲓ̅ⲥ̅ ⲡⲉⲭ̅ⲥ̅: <span style="color:#b00e23">(ⲇ̅)</span> ϯϣⲡ̅ϩⲙⲟⲧ
  ⲛ̅ⲧⲙ̅ ⲡⲁⲛⲟⲩⲧⲉ ⲛ̅ⲟⲩⲟⲓϣ ⲛⲓⲙ. ⲉⲓⲉⲓⲣⲉ ⲙ̅ⲡⲉⲕⲙⲉⲉⲩⲉ ϩⲛ̅ ⲛⲁϣⲗⲏⲗ <span style=
  "color:#b00e23">(ⲉ̅)</span> ⲉⲓⲥⲱⲧⲙ̅ ⲉⲧⲉⲕⲡⲓⲥⲧⲓⲥ ⲙⲛ̅ ⲧⲉⲕⲁⲅⲁⲡⲏ ⲉⲧⲉⲩⲛ̅ⲧⲁⲕⲥ̅ ⲉϩⲟⲩⲛ
  ⲉⲡϫⲟⲉⲓⲥ ⲓ̅ⲥ̅. ⲁⲩⲱ ⲉϩⲟⲩⲛ ⲉⲛⲉⲧⲟⲩⲁⲁⲃ ⲧⲏⲣⲟⲩ. <span style=
  "color:#b00e23">(ⲋ̅)</span> ϫⲉ ⲉⲣⲉ ⲧⲕⲟⲓⲛⲱⲛⲓⲁ ⲛ̅ⲧⲉⲕⲡⲓⲥⲧⲓⲥ ϣⲱⲡⲉ ⲉⲥⲉⲛⲉⲣⲅⲓ ϩⲙ̅
  ⲡⲥⲟⲟⲩⲛ ⲙ̅ⲡⲉⲧⲛⲁⲛⲟⲩϥ ⲛⲓⲙ ⲉⲧⲛ̅ϩⲏⲧ ⲧⲏⲩⲧⲛ̅ ⲉϩⲟⲩⲛ ⲉⲡⲉⲭ̅ⲥ̅: <span style=
  "color:#b00e23">(ⲍ̅)</span> ⲁⲓⲣ̅ⲟⲩⲛⲟϭ ⲅⲁⲣ ⲛ̅ⲣⲁϣⲉ ⲙⲛ̅ ⲟⲩⲥⲟⲗⲥⲗ̅ ⲉϩⲣⲁⲓ ⲉϫⲛ̅
  ⲧⲉⲕⲁⲅⲁⲡⲏ. ϫⲉ ⲁⲛⲉⲥⲡⲗⲁⲅⲭⲛⲟⲛ ⲛ̅ⲛⲉⲧⲟⲩⲁⲁⲃ ⲙ̅ⲧⲟⲛ ⲙ̅ⲙⲟⲟⲩ ⲉⲃⲟⲗ ϩⲓⲧⲟⲟⲧⲕ̅ ⲡⲥⲟⲛ.
  <span style="color:#b00e23">(ⲏ̅)</span> ⲉⲧⲃⲉ ⲡⲁⲓ ⲉⲩⲛ̅ⲧⲁⲓ ⲙ̅ⲙⲁⲩ ⲛ̅ⲟⲩⲛⲟϭ
  ⲙ̅ⲡⲁⲣϩⲏⲥⲓⲁ ϩⲙ ⲡⲉⲭ̅ⲥ̅ ⲉⲟⲩⲉϩⲥⲁϩⲛⲉ ⲛⲁⲕ ⲙ̅ⲡⲉⲧⲉϣϣⲉ <span style=
  "color:#b00e23">(ⲑ̅)</span> ⲉⲧⲃⲉ ⲧⲁⲅⲁⲡⲏ ⲛ̅ϩⲟⲩⲟ. ⲉⲓⲡⲁⲣⲁⲕⲁⲗⲉⲓ. ⲉⲓⲟ ⲛ̅ⲧⲉⲉⲓⲙⲓⲛⲉ
  ϩⲱⲥ ⲡⲁⲩⲗⲟⲥ ⲡⲛⲟϭ ⲉⲣⲟⲕ ⲧⲉⲛⲟⲩ ⲇⲉ ⲟⲛ ⲉⲓⲙⲏⲣ ϩⲙ̅ ⲡⲉⲭ̅ⲥ̅ ⲓ̅ⲥ̅. <span style=
  "color:#b00e23">(ⲓ̅)</span> ϯⲡⲁⲣⲁⲕⲁⲗⲉⲓ ⲙ̅ⲙⲟⲕ ϩⲁ ⲡⲁϣⲏⲣⲉ. ⲡⲁⲓ ⲉⲛⲧⲁⲓϫⲡⲟϥ ϩⲛ̅
  ⲛⲁⲙⲣ̅ⲣⲉ. ⲟⲛⲏⲥⲓⲙⲟⲥ. <span style="color:#b00e23">(ⲓ̅ⲁ̅)</span> ⲡⲁⲓ ⲉⲧⲟ ⲛⲁⲕ
  ⲛ̅ⲁⲧϣⲁⲩ ⲙ̅ⲡⲓⲟⲩⲟⲉⲓϣ. ⲧⲉⲛⲟⲩ ⲇⲉ ⲉϥⲟ ⲛⲁⲕ ⲁⲩⲱ ⲛⲁⲓ ⲛ̅ϣⲁⲩ. ⲁⲓⲧⲛ̅ⲛⲟⲟⲩϥ ϣⲁⲣⲟⲕ.
  <span style="color:#b00e23">(ⲓ̅ⲃ̅)</span> ⲛ̅ⲧⲟⲕ ⲇⲉ ϣⲟⲡϥ̅ ⲉⲣⲟⲕ ⲉⲧⲉ ⲡⲁⲓ ⲡⲉ
  ⲛ̅ⲁⲥⲡⲗⲁⲅⲭⲛⲟⲛ. <span style="color:#b00e23">(ⲓ̅ⲅ̅)</span> ⲡⲁⲓ ⲉⲛⲉⲓⲟⲩⲱϣ ⲉⲁⲙⲁϩⲧⲉ
  ⲙ̅ⲙⲟϥ ϩⲁⲧⲏⲓ. ϫⲉⲕⲁⲁⲥ ⲉϥⲉϣⲙ̅ϣⲉ ⲛⲁⲓ ⲉⲡⲉⲕⲙⲁ ϩⲛ̅ ⲙ̅ⲙⲣ̅ⲣⲉ ⲙ̅ⲡⲉⲩⲁⲅⲅⲉⲗⲓⲟⲛ.
  <span style="color:#b00e23">(ⲓ̅ⲇ̅)</span> ⲙ̅ⲡⲓⲟⲩⲱϣ ⲇⲉ ⲉⲣ ⲗⲁⲁⲩ ⲁϫⲛ̅ ⲧⲉⲕⲅⲛⲱⲙⲏ
  ϫⲉ ⲛ̅ⲛⲉ ⲡⲉⲕⲁⲅⲁⲑⲟⲛ ϣⲱⲡⲉ ⲕⲁⲧⲁ ⲟⲩϩⲧⲟⲣ. ⲁⲗⲗⲁ ⲉϩⲛⲁⲕ. <span style=
  "color:#b00e23">(ⲓ̅ⲉ̅)</span> ⲙⲉϣⲁⲕ ⲅⲁⲣ ⲛ̅ⲧⲁϥⲟⲩⲉ ⲙ̅ⲙⲟⲕ. ⲉⲧⲃⲉ ⲡⲁⲓ ⲡⲣⲟⲥⲟⲩⲟⲩⲛⲟⲩ.
  ϫⲉ ⲉⲕⲉϫⲓⲧϥ̅ ϣⲁ ⲉⲛⲉϩ. <span style="color:#b00e23">(ⲓ̅ⲋ̅)</span> ϩⲱⲥ ϩⲙ̅ϩⲁⲗ ⲁⲛ
  ϭⲉ. ⲁⲗⲗⲁ ⲡⲉⲧⲛⲁⲁⲁϥ ⲉϩⲙ̅ϩⲁⲗ. ⲟⲩⲥⲟⲛ ⲙ̅ⲙⲉⲣⲓⲧ ⲛⲁⲓ ⲛ̅ϩⲟⲩⲟ. ⲉⲓⲉ ⲟⲩⲏⲣ ϭⲉ ⲛⲁⲕ ϩⲛ̅
  ⲧⲥⲁⲣⲝ̅ ⲁⲩⲱ ϩⲙ̅ ⲡϫⲟⲉⲓⲥ. <span style="color:#b00e23">(ⲓ̅ⲍ̅)</span> ⲉϣⲱⲡⲉ ϭⲉ
  ϯϣⲟⲟⲡ ⲛⲁⲕ ⲛ̅ⲕⲟⲓⲛⲱⲛⲟⲥ ϣⲟⲡϥ̅ ⲉⲣⲟⲕ ⲛ̅ⲧⲁϩⲉ. <span style=
  "color:#b00e23">(ⲓ̅ⲏ̅)</span> ⲉϣϫⲉ ⲁϥϫⲓⲧⲕ̅ ⲇⲉ ⲛ̅ϭⲟⲛⲥ̅ ⲛ̅ⲟⲩϩⲱⲃ. ⲏ ⲟⲩⲛ̅ⲧⲁⲕ
  ⲉⲣⲟϥ. ⲡⲁⲓ ⲟⲡϥ̅ ⲉⲣⲟⲓ. <span style="color:#b00e23">(ⲓ̅ⲑ̅)</span> ⲁⲛⲟⲕ ⲡⲁⲩⲗⲟⲥ
  ⲁⲓⲥϩⲁⲓ ⲛ̅ⲧⲁϭⲓϫ ⲁⲛⲟⲕ ⲡⲉⲧⲛⲁⲧⲟⲩⲉⲓⲟ ⲛⲁⲕ. ϫⲉⲕⲁⲥ ⲉⲛⲛⲁϫⲟⲟⲥ ϫⲉ ⲉⲕⲛ̅ⲧⲟⲟⲧ ϩⲱⲱⲕ ⲛ̅ϩⲙⲟⲧ.
  <span style="color:#b00e23">(ⲕ̅)</span> ⲁⲓⲟ ⲡⲥⲟⲛ ⲉⲓⲉⲙ̅ⲧⲟⲛ ⲛ̅ϩⲏⲧ ϩⲁⲣⲟⲕ ϩⲙ̅
  ⲡϫⲟⲓⲥ. ϯⲙ̅ⲧⲟⲛ ⲛ̅ⲛⲁⲥⲡⲗⲁⲅⲭⲛⲟⲛ ϩⲙ̅ ⲡⲉⲭ̅ⲥ̅. <span style=
  "color:#b00e23">(ⲕ̅ⲁ̅)</span> ⲉⲓⲕⲱ ⲛ̅ϩⲧⲏⲓ ⲉⲧⲉⲕⲙⲛ̅ⲧⲥⲧⲙⲏⲧ ⲁⲓⲥϩⲁⲓ ⲛⲁⲕ. ⲉⲓⲥⲟⲟⲩⲛ
  ϫⲉ ⲕⲛⲁⲣ̅ϩⲟⲩⲟ ⲉⲡⲉϯϫⲱ ⲙ̅ⲙⲟϥ. <span style="color:#b00e23">(ⲕ̅ⲃ̅)</span> ϩⲁⲙⲁ ⲇⲉ
  ⲛⲅ̅ⲥⲟⲃⲧⲉ ⲛⲁⲓ ⲛ̅ⲟⲩⲙⲁ ⲛ̅ϣⲱⲡⲉ. ϯϩⲉⲗⲡⲓⲍⲉ ⲅⲁⲣ ϫⲉ ⲥⲉⲛⲁⲧⲁⲁⲧ ⲛⲏⲧⲛ̅ ⲛ̅ϩⲙⲟⲧ ϩⲓⲧⲛ̅
  ⲛⲉⲧⲛ̅ϣⲗⲏⲗ. <span style="color:#b00e23">(ⲕ̅ⲅ̅)</span> ⲉⲡⲁⲫⲣⲁ ϣⲓⲛⲉ ⲉⲣⲟⲕ
  ⲡⲁϣⲃ̅ⲣⲁⲓⲭⲙⲁⲗⲱⲧⲟⲥ ϩⲙ̅ ⲡⲉⲭ̅ⲥ̅ ⲓ̅ⲥ̅. <span style="color:#b00e23">(ⲕ̅ⲇ̅)</span>
  ⲙⲛ̅ ⲙⲁⲣⲕⲟⲥ. ⲁⲩⲱ ⲁⲣⲓⲥⲧⲁⲣⲭⲟⲥ. ⲙⲛ̅ ⲇⲏⲙⲁⲥ. ⲙⲛ̅ ⲗⲟⲩⲕⲁⲥ ⲛⲁϣⲃ̅ⲣⲣ̅ϩⲱⲃ. <span style=
  "color:#b00e23">(ⲕ̅ⲉ̅)</span> ⲧⲉⲭⲁⲣⲓⲥ ⲙ̅ⲡⲉⲛϫⲟⲓⲥ ⲓ̅ⲥ̅ ⲡⲉⲭ̅ⲥ̅ ⲙⲛ̅ ⲡⲉⲧⲛ̅ⲡⲛ̅ⲁ̅:
</body>
</html>
