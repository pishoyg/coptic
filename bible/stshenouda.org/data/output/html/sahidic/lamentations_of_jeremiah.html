<!DOCTYPE html>
<html>
<head>
  <meta charset="utf-8">
  <title>Lamentations of Jeremiah</title>
  <style>
    .a {
      color: blue;
    }
    .column {
        float: left;
        width: 50%;
    }
    .row:after {
        content: "";
        display: table;
        clear: both;
    }
  </style>
</head>
<body>
  <h2 id="lamentations_of_jeremiah">Lamentations of Jeremiah</h2>
  <a href="#lamentations_of_jeremiah1">1</a> <a href=
  "#lamentations_of_jeremiah2">2</a> <a href="#lamentations_of_jeremiah3">3</a>
  <a href="#lamentations_of_jeremiah4">4</a> <a href=
  "#lamentations_of_jeremiah5">5</a>
  <h3 id="lamentations_of_jeremiah1">1</h3>

  <p>(Kasser) ⲛ̅ⲑⲣⲏⲛⲟⲥ ⲛ̅ⲓⲉⲣⲉⲙⲓⲁⲥ ⲁⲥϣⲱⲡⲉ ⲙⲛ̅ⲛ̅ⲥⲁ ⲧⲣⲉⲩⲁⲓⲭⲙⲁⲗⲱⲧⲓⲍⲉ ⲙ̅ⲡⲓⲏ̅ⲗ̅ ⲁⲩⲱ
  ⲛ̅ⲧⲉ ⲑⲓ̅ⲏ̅ⲙ̅ ⲣ̅ϫⲁⲉⲓⲉ ⲁϥϩⲙⲟⲟⲥ ⲉϩⲣⲁⲓ ⲛ̅ϭⲓ ⲓⲉⲣⲉⲙⲓⲁⲥ ⲁϥⲣⲓⲙⲉ ⲁϥⲧⲟⲉⲓⲧ ⲙ̅ⲡⲉⲉⲓⲧⲟⲉⲓⲧ
  ⲉϫⲛ̅ ⲑⲓ̅ⲏ̅ⲙ̅ ⲉϥϫⲱ ⲙ̅ⲙⲟⲥ <span style="color:#b00e23">(ⲁ̅)</span> ⲁⲗⲉⲫ. ⲛ̅ⲁϣ
  ⲛ̅ϩⲉ ⲁⲥϩⲙⲟⲟⲥ ⲙⲁⲩⲁⲁⲥ ⲛ̅ϭⲓ ⲧⲡⲟⲗⲓⲥ ⲉⲧⲟϣ ⲙ̅ⲙⲏⲏϣⲉ. ⲁⲥϣⲱⲡⲉ ⲛ̅ⲑⲉ ⲛ̅ⲟⲩⲭⲏⲣⲁ ⲧⲉⲧⲛⲁϣⲱⲥ
  ϩⲛ̅ ⲛ̅ϩⲉⲑⲛⲟⲥ. ⲧⲉⲧⲟ ⲛ̅ⲁⲣⲭⲱⲛ ϩⲛ̅ ⲛⲉⲭⲱⲣⲁ ⲁⲥϣⲱⲡⲉ ⲉⲥϯϣⲱⲙ. <span style=
  "color:#b00e23">(ⲃ̅)</span> ⲃⲏⲑ. ϩⲛ̅ ⲟⲩⲣⲓⲙⲉ ⲁⲥⲣⲓⲙⲉ ⲛ̅ⲧⲉⲩϣⲏ ⲁⲩⲱ ⲛⲉⲥⲣⲙ̅ⲙⲓⲟⲟⲩⲉ
  ϣⲟⲩⲟ ⲉϫⲛ̅ ⲛⲉⲥⲟⲩⲟϭⲉ. ⲉⲛϥ̅ϣⲟⲟⲡ ⲁⲛ ⲛ̅ϭⲓ ⲡⲉⲧⲛⲁⲥⲗ̅ⲥⲱⲗⲥ ⲉⲃⲟⲗ ϩⲛ̅ ⲛⲉⲧⲙⲉ ⲙ̅ⲙⲟⲥ ⲧⲏⲣⲟⲩ.
  ⲟⲩⲟⲛ ⲛⲓⲙ ⲉⲧⲙⲉ ⲙ̅ⲙⲟⲥ ⲁⲩⲁⲑⲉⲧⲉⲓ ⲙ̅ⲙⲟⲥ ⲁⲩϣⲱⲡⲉ ⲛⲁⲥ ⲉϩⲉⲛϫⲁϫⲉ. <span style=
  "color:#b00e23">(ⲅ̅)</span> ⲅⲓⲙⲉⲗ. ⲁⲩⲡⲉⲛⲉ ϯⲟⲩⲇⲁⲓⲁ ⲉⲧⲃⲉ ⲡⲁϣⲁⲓ ⲙ̅ⲡⲉⲥⲑⲃ̅ⲃⲓⲟ ⲁⲩⲱ
  ϩⲙ̅ ⲡⲁϣⲁⲓ ⲛ̅ⲧⲉⲥⲙⲛ̅ⲧϩⲙ̅ϩⲁⲗ. ⲁⲥϩⲙⲟⲟⲥ ϩⲛ̅ ⲛ̅ϩⲉⲑⲛⲟⲥ ⲙ̅ⲡⲥϩⲉ ⲉⲙⲧⲟⲛ. ⲟⲩⲟⲛ ⲛⲓⲙ ⲉⲧⲡⲏⲧ
  ⲛ̅ⲥⲱⲥ ⲁⲩⲧⲁϩⲟⲥ ⲛ̅ⲧⲙⲏⲧⲉ ⲛ̅ⲛⲉⲧⲑⲗⲓⲃⲉ ⲙ̅ⲙⲟⲥ. <span style=
  "color:#b00e23">(ⲇ̅)</span> ⲇⲉⲗⲉⲑ. ⲛⲉϩⲓⲟⲟⲩⲉ ⲛ̅ⲥⲓⲱⲛ ⲣ̅ϩⲏⲃⲉ ϫⲉ ⲙⲛ̅ ⲡⲉⲧⲛⲏⲩ ⲉⲡϣⲁ
  ⲛⲉⲥⲡⲩⲗⲏ ⲧⲏⲣⲟⲩ ⲥⲉⲧⲁⲕⲏⲩ ⲛⲉⲥⲟⲩⲏⲏⲃ ⲥⲉⲁϣⲁϩⲟⲙ. ⲛⲉⲥⲡⲁⲣⲑⲉⲛⲟⲥ ⲁⲩϥⲓⲧⲟⲩ ⲛⲁⲓⲭⲙⲁⲗⲱⲧⲟⲥ ⲁⲩⲱ
  ⲛ̅ⲧⲟⲥ ϩⲱⲱⲥ ⲛⲉⲥϭⲟⲛⲧ ϩⲣⲁⲓ ⲛ̅ϩⲏⲧⲥ̅. <span style="color:#b00e23">(ⲉ̅)</span> ⲏⲍ.
  ⲁⲩϣⲱⲡⲉ ⲛ̅ϭⲓ ⲛⲉⲧⲑⲗⲓⲃⲉ ⲙ̅ⲙⲟⲥ ⲉⲩⲟ ⲛ̅ⲁⲡⲉ ⲉⲣⲟⲥ ⲛⲉⲥϫⲁϫⲉ ⲁⲩⲣⲁϣⲉ. ϫⲉ ⲁ ⲡϫⲟⲉⲓⲥ ⲑⲃ̅ⲃⲓⲟⲥ
  ⲉϫⲙ̅ ⲡⲁϣⲁⲓ ⲛ̅ⲛⲉⲥⲙⲛ̅ⲧϣⲁϥⲧⲉ. ⲛⲉⲥϣⲏⲣⲉ ⲕⲟⲩⲓ ⲁⲩⲃⲱⲕ ϩⲛ̅ ⲟⲩⲁⲓⲭⲙⲁⲗⲱⲥⲓⲁ ⲙ̅ⲡⲉⲙ̅ⲧⲟ ⲉⲃⲟⲗ
  ⲙ̅ⲡⲉⲧⲑⲗⲓⲃⲉ ⲙ̅ⲙⲟⲥ. <span style="color:#b00e23">(ⲋ̅)</span> ⲟⲩⲁⲩ. ⲁⲩϥⲓ ⲉⲃⲟⲗ
  ⲛ̅ⲧϣⲉⲉⲣⲉ ⲛ̅ⲥⲓⲱⲛ ⲙ̅ⲡⲉⲥⲥⲁ ⲧⲏⲣϥ̅. ⲁ ⲛⲉⲥⲁⲣⲭⲱⲛ ϣⲱⲡⲉ ⲁ ϩⲉⲛⲟⲉⲓⲗⲉ ⲉⲛⲥⲉϩⲏⲩ ⲁⲛ ⲉⲙⲁ
  ⲙ̅ⲙⲟⲟⲛⲉ. ⲁⲩⲱ ⲛⲉⲩⲙⲟⲟϣⲉ ϩⲛ̅ ⲟⲩⲙⲛ̅ⲧⲁⲧϭⲟⲙ ⲙ̅ⲡⲉⲙ̅ⲧⲟ ⲉⲃⲟⲗ ⲙ̅ⲡⲉⲧϩⲣⲁ ⲛ̅ⲥⲱⲟⲩ.
  <span style="color:#b00e23">(ⲍ̅)</span> ⲍⲁⲓ. ⲁⲥⲣ̅ⲡⲙⲉⲉⲩⲉ ⲛ̅ϭⲓ ⲑⲓ̅ⲏ̅ⲙ̅ ⲛ̅ⲛⲉϩⲟⲟⲩ
  ⲙ̅ⲡⲉⲥⲑⲃ̅ⲃⲓⲟ ⲙⲛ̅ ⲧⲉⲥⲙⲛ̅ⲧⲁⲧⲥⲱⲧⲙ̅ ⲁⲩⲱ ⲛⲉⲥϩⲛⲁⲁⲩ ⲧⲏⲣⲟⲩ ⲉⲧⲥⲙⲉ ⲙ̅ⲙⲟⲟⲩ ⲉⲩϣⲟⲟⲡ ⲛⲁⲥ ϩⲛ̅
  ⲛⲉϩⲟⲟⲩ ⲛ̅ϣⲟⲣⲡ̅. ϩⲙ̅ ⲡⲧⲣⲉ ⲡⲉⲥⲗⲁⲟⲥ ϩⲉ ⲉϩⲣⲁⲓ ⲉⲧⲟⲟⲧϥ̅ ⲙ̅ⲡⲉⲧⲑⲗⲓⲃⲉ ⲙ̅ⲙⲟⲥ ⲉⲛϥ̅ϣⲟⲟⲡ
  ⲁⲛ ⲛ̅ϭⲓ ⲡⲉⲧⲃⲟⲏⲑⲉⲓ ⲉⲣⲟⲥ. ⲛ̅ⲧⲉⲣⲟⲩⲛⲁⲩ ⲉⲣⲟⲥ ⲛ̅ⲧⲉⲉⲓϩⲉ ⲛ̅ϭⲓ ⲛⲉⲥϫⲁϫⲉ ⲁⲩⲥⲱⲃⲉ ⲉϫⲙ̅
  ⲡⲡⲱⲱⲛⲉ ⲉⲃⲟⲗ ⲉⲛⲧⲁϥⲧⲁϩⲟⲥ. <span style="color:#b00e23">(ⲏ̅)</span> ⲏⲑ. ⲁⲥⲣ̅ⲛⲟⲃⲉ
  ϩⲛ ⲟⲩⲛⲟⲃⲉ ⲛ̅ϭⲓ ⲑⲓ̅ⲏ̅ⲙ̅ ⲉⲧⲃⲉ ⲡⲁⲓ ⲁⲥϣⲱⲡⲉ ⲉⲩⲛⲟⲉⲓⲛ ⲟⲩⲟⲛ ⲛⲓⲙ ⲉⲧϯⲉⲟⲟⲩ ⲛⲁⲥ ⲁⲩⲑⲃ̅ⲃⲓⲟⲥ
  ⲁⲩⲛⲁⲩ ⲅⲁⲣ ⲉⲧⲉⲥⲁⲥⲭⲏⲙⲟⲥⲩⲛⲏ. ⲛ̅ⲧⲟⲥ ϩⲱⲱⲥ ⲛⲉⲥⲁϣⲁϩⲟⲙ ⲁⲥⲕⲟⲧⲥ̅ ⲉⲡⲁϩⲟⲩ. <span style=
  "color:#b00e23">(ⲑ̅)</span> ⲧⲏⲑ. ⲧⲉⲥⲁⲕⲁⲑⲁⲣⲥⲓⲁ ϩⲁ ⲛⲉⲥⲟⲩⲉⲣⲏⲧⲉ ⲙ̅ⲡⲥ̅ⲣ̅ⲡⲙⲉⲉⲩⲉ
  ⲛ̅ⲛⲉⲥϩⲁⲉⲉⲩ. ⲁⲩⲱ ⲁⲥⲑⲃ̅ⲃⲓⲟ ⲙ̅ⲡⲉⲥⲛⲟϭ ⲛ̅ⲉⲟⲟⲩ ⲉⲛϥ̅ϣⲟⲟⲡ ⲁⲛ ⲛ̅ϭⲓ ⲡⲉⲧⲛⲁⲥⲗⲥⲱⲗⲥ̅. ⲁⲛⲁⲩ
  ϭⲉ ⲡϫⲟⲉⲓⲥ ⲉⲡⲁⲑⲃ̅ⲃⲓⲟ ϫⲉ ⲁ ⲡⲁϫⲁϫⲉ ϫⲓⲥⲉ ⲙ̅ⲙⲟϥ. <span style=
  "color:#b00e23">(ⲓ̅)</span> ⲓⲱⲑ. ⲁϥⲡⲣϣ̅ ⲧⲟⲟⲧϥ̅ ⲉⲃⲟⲗ ⲉϫⲛ̅ ⲛⲉⲥϩⲛⲁⲁⲩ ⲧⲏⲣⲟⲩ
  ⲉⲧⲥⲟⲧⲡ̅ ⲛ̅ⲧⲟⲟⲧⲥ̅ ⲛ̅ϭⲓ ⲡⲉⲧⲑⲗⲓⲃⲉ ⲙ̅ⲙⲟⲥ. ⲁⲥⲛⲁⲩ ⲅⲁⲣ ⲉⲛ̅ϩⲉⲑⲛⲟⲟⲥ ⲉⲁⲩⲃⲱⲕ ⲉϩⲟⲩⲛ
  ⲉⲡⲉⲥⲙⲁ ⲉⲧⲟⲩⲁⲁⲃ. ⲛⲁⲓ ⲉⲛⲧⲁⲕⲟⲩⲉϩⲥⲁϩⲛⲉ ⲉⲧⲃⲏⲏⲧⲟⲩ ⲉⲧⲙ̅ⲧⲣⲉⲩⲃⲱⲕ ⲉϩⲟⲩⲛ ⲉⲧⲉⲕⲕⲗⲏⲥⲓⲁ.
  <span style="color:#b00e23">(ⲓ̅ⲁ̅)</span> ⲭⲁⲫ. ⲡⲉⲥⲗⲁⲟⲥ ⲧⲏⲣϥ̅ ⲥⲉⲁϣⲁϩⲟⲙ ⲉⲩⲕⲱⲧⲉ
  ⲛ̅ⲥⲁ ⲟⲉⲓⲕ. ⲉⲧⲣⲉ ⲧⲉⲩⲯⲩⲭⲏ ⲕⲧⲟⲥ ⲉⲣⲟⲟⲩ. ⲁⲛⲁⲩ ϭⲉ ⲡϫⲟⲉⲓⲥ ⲁⲩⲱ ⲛⲅ̅ϯϩⲧⲏⲕ ϫⲉ ⲁⲥϣⲱⲡⲉ
  ⲉⲥⲧⲏϣ <span style="color:#b00e23">(ⲓ̅ⲃ̅)</span> ⲗⲁⲃⲇ. ⲛ̅ⲧⲱⲧⲛ̅ ⲧⲏⲣⲧⲛ̅ ⲛⲉⲧⲙⲟⲟϣⲉ
  ϩⲛ̅ ⲧⲉⲩϩⲓⲏ ⲉⲛⲉⲩⲙⲁ ⲕⲧⲉ ⲧⲏⲩⲧⲛ̅ ⲛ̅ⲧⲉⲧⲛ̅ⲛⲁⲩ ϫⲉ ⲉⲛⲉ ⲟⲩⲛ̅ ⲙ̅ⲕⲁϩ ϣⲟⲟⲡ ⲕⲁⲧⲁ ⲡⲁⲙⲕⲁϩ
  ⲉⲛⲧⲁϥϣⲱⲡⲉ ⲙ̅ⲙⲟⲓ. ⲁϥⲟⲩⲱⲛ ⲛ̅ⲣⲱϥ ⲉϩⲣⲁⲓ ⲉϫⲱⲓ ⲛ̅ϭⲓ ⲡϫⲟⲉⲓⲥ ⲁϥⲑⲃ̅ⲃⲓⲟⲉⲓ ϩⲙ̅ ⲡⲉϩⲟⲟⲩ
  ⲙ̅ⲡϭⲱⲛⲧ ⲛ̅ⲧⲉϥⲟⲣⲅⲏ. <span style="color:#b00e23">(ⲓ̅ⲅ̅)</span> ⲙⲏⲙ ⲁϥⲧⲛ̅ⲛⲟⲟⲩ
  ⲛ̅ⲟⲩⲕⲱϩⲧ ⲉⲃⲟⲗ ϩⲙ̅ ⲡⲉϥϫⲓⲥⲉ ⲁϥⲛ̅ⲧϥ̅ ⲉϩⲣⲁⲓ ⲉϫⲛ̅ ⲛⲁⲕⲉⲉⲥ. ⲁϥⲡⲱⲣϣ̅ ⲛ̅ⲟⲩϣⲛⲉ
  ⲉⲛⲁⲟⲩⲉⲣⲏⲧⲉ ⲁϥⲕⲧⲟ ⲙ̅ⲙⲟⲓ ⲉⲡⲁϩⲟⲩ. ⲁϥⲧⲁⲁⲧ ⲉⲩⲧⲁⲕⲟ ⲉⲉⲓⲙⲟⲕϩ̅ ⲛ̅ϩⲏⲧ ⲙ̅ⲡⲉϩⲟⲟⲩ ⲧⲏⲣϥ̅.
  <span style="color:#b00e23">(ⲓ̅ⲇ̅)</span> ⲛⲟⲩⲙ. ⲁⲩⲧⲣⲁⲣⲟⲉⲓⲥ ⲉⲙⲛ̅ⲧϣⲁϥⲧⲉ.
  ⲁⲩϭⲗⲟⲙⲗⲙ̅ ϩⲛ̅ ⲛⲁϭⲓϫ ⲁⲩⲁⲗⲉ ⲉϩⲣⲁⲓ ⲉϫⲙ̅ ⲡⲁⲙⲁⲭϩ. ⲁⲥⲣ̅ϭⲱⲃ ⲛ̅ϭⲓ ⲧⲁϭⲟⲙ ϫⲉ ⲁ ⲡϫⲟⲉⲓⲥ ϯ
  ⲛ̅ϩⲉⲛⲙ̅ⲕⲁϩ ⲛ̅ϩⲏⲧ ⲉϩⲣⲁⲓ ⲉⲛⲁϭⲓϫ ⲛ̅ϯⲛⲁϣϭⲙ̅ϭⲟⲙ ⲁϩⲉⲣⲁⲧ. <span style=
  "color:#b00e23">(ⲓ̅ⲉ̅)</span> ⲥⲁⲙⲭ. ⲁ ⲡϫⲟⲉⲓⲥ ϥⲓ ⲉⲃⲟⲗ ⲛ̅ⲛⲁϫⲱⲱⲣⲉ ⲧⲏⲣⲟⲩ ϩⲛ̅
  ⲧⲁⲙⲏⲧⲉ. ⲁϥⲙⲟⲩⲧⲉ ⲉⲩⲟⲉⲓϣ ⲉϩⲣⲁⲓ ⲉϫⲱⲓ ⲉⲧⲣⲉϥⲟⲩⲱϣϥ ⲛ̅ⲛⲁⲥⲱⲧⲡ̅ ⲟⲩϩⲣⲱⲧ ⲁⲫϩⲟⲙⲥ̅ ⲛ̅ϭⲓ
  ⲡϫⲟⲉⲓⲥ ⲛ̅ⲧⲡⲁⲣⲑⲉⲛⲟⲥ ⲧϣⲉⲉⲣⲉ ⲛ̅ⲓⲟⲩⲇⲁ ⲉϫⲛ̅ ⲛⲁⲓ ⲁⲛⲟⲕ ϯⲛⲁⲣⲓⲙⲉ. <span style=
  "color:#b00e23">(ⲓ̅ⲋ̅)</span> ⲁⲓⲛ. ⲁ ⲡⲁⲃⲁⲗ ⲧⲁⲩⲟ ⲉϩⲣⲁⲓ ⲛ̅ϩⲉⲛⲣⲙⲉⲓⲏ. ϫⲉ ⲁ
  ⲡⲉⲧⲥⲟⲗⲥⲗ̅ ⲙ̅ⲙⲟⲓ ⲟⲩⲉ ⲛ̅ⲥⲁⲃⲟⲗ ⲙ̅ⲙⲟⲓ ⲡⲉⲧⲕⲧⲟ ⲛ̅ⲧⲁⲯⲩⲭⲏ. ⲁ ⲛⲁϣⲏⲣⲉ ϣⲱⲡⲉ ⲁⲩⲧⲁⲕⲏⲩ ϫⲉ ⲁ
  ⲡⲁϫⲁϫⲉ ϭⲙ̅ϭⲟⲙ ⲉϩⲣⲁⲓ ⲉϫⲱⲓ <span style="color:#b00e23">(ⲓ̅ⲍ̅)</span> ⲫⲏ. ⲁ ⲥⲓⲱⲛ
  ⲡⲱⲣϣ̅ ⲉⲃⲟⲗ ⲛ̅ⲛⲉⲥϭⲓϫ ⲙ̅ⲙⲛ̅ ⲡⲉⲧⲥⲟⲗⲥⲗ̅ ⲙ̅ⲙⲟⲥ. ⲁ ⲡϫⲟⲉⲓⲥ ϩⲱⲛ ⲉⲧⲟⲟⲧϥ̅ ⲛ̅ⲓⲁⲕⲱⲃ
  ⲥⲉⲕⲱⲧⲉ ⲉⲣⲟϥ ⲛ̅ϭⲓ ⲛⲉⲧⲑⲗⲓⲃⲉ ⲙ̅ⲙⲟϥ. ⲁ ⲑⲓ̅ⲏ̅ⲙ̅ ϣⲱⲡⲉ ⲛ̅ⲑⲉ ⲛ̅ⲟⲩⲥϩⲓⲙⲉ ⲉⲥⲛⲏϩ ⲉⲃⲟⲗ ϩⲛ̅
  ⲧⲉⲩⲙⲏⲧⲉ. <span style="color:#b00e23">(ⲓ̅ⲏ̅)</span> ⲥⲁⲇⲏ. ⲟⲩⲇⲓⲕⲁⲓⲟⲥ ⲡⲉ ⲡϫⲟⲉⲓⲥ
  ϫⲉ ⲁϥϯϭⲱⲛⲧ ⲛ̅ⲧⲉϥⲧⲁⲡⲣⲟ ⲥⲱⲧⲙ̅ ϭⲉ ⲛ̅ⲗⲁⲟⲥ ⲧⲏⲣⲟⲩ ⲛ̅ⲧⲉⲧⲛ̅ⲛⲁⲩ ⲉⲡⲁⲙ̅ⲕⲁϩ. ⲛⲁⲡⲁⲣⲑⲉⲛⲟⲥ
  ⲙⲛ̅ ⲛⲁϩⲣ̅ϣⲓⲣⲉ ⲁⲩⲃⲱⲕ ϩⲛ̅ ⲟⲩⲁⲓⲭⲙⲁⲗⲱⲥⲓⲁ. <span style=
  "color:#b00e23">(ⲓ̅ⲑ̅)</span> ⲕⲱⲫ. ⲁⲓⲙⲟⲩⲧⲉ ⲉⲛⲁⲙⲉⲣⲁⲧⲉ ⲛ̅ⲧⲟⲟⲩ ⲇⲉ ⲁⲩⲣ̅ϩⲁⲗ ⲙ̅ⲙⲟⲓ
  ⲛⲁⲟⲩⲏⲏⲃ ⲙⲛ̅ ⲛⲁⲡⲣⲉⲥⲃⲩⲧⲉⲣⲟⲥ ⲁⲩⲱϫⲛ̅ ϩⲛ̅ ⲧⲡⲟⲗⲓⲥ ϫⲉ ⲁⲩⲕⲱⲧⲉ ⲛ̅ⲥⲁ ⲛⲉⲧⲟⲩⲛⲁⲟⲩⲟⲙⲟⲩ ⲉⲧⲣⲉ
  ⲛⲉⲩⲯⲩⲭⲏ ⲕⲧⲟⲟⲩ ⲉⲣⲟⲟⲩ ⲁⲩⲱ ⲙ̅ⲡⲟⲩϭⲛ̅ⲧⲟⲩ. <span style="color:#b00e23">(ⲕ̅)</span>
  ⲣⲏⲥ. ⲁⲛⲁⲩ ⲡϫⲟⲉⲓⲥ ϫⲉ ϯⲑⲗⲓⲃⲉ ⲁ ϩⲏⲧ ϣⲧⲟⲣⲧⲣ̅. ⲁⲩⲱ ⲁ ⲡⲁϩⲏⲧ ⲕⲧⲟϥ ⲉϩⲣⲁⲓ ⲛ̅ϩⲏⲧ ϫⲉ ϩⲛ̅
  ⲟⲩϭⲱⲛⲧ ⲁⲓϭⲱⲛⲧ ⲁ ⲧⲥⲏϥⲉ ⲁⲁⲧ ⲛ̅ⲁⲧϣⲏⲣⲉ ϩⲓⲃⲟⲗ ⲛ̅ⲑⲉ ⲛ̅ⲟⲩⲙⲟⲩ ⲉϣⲁϥϣⲱⲡⲉ ϩⲛ̅ ⲟⲩⲏⲓ.
  <span style="color:#b00e23">(ⲕ̅ⲁ̅)</span> ⲥⲉⲛ. ⲥⲱⲧⲙ̅ ⲧⲉⲛⲟⲩ ϯⲁϣⲁϩⲟⲙ ⲁⲛⲟⲕ ⲙⲛ̅
  ⲡⲉⲧⲥⲟⲗⲥⲗ̅ ⲙ̅ⲙⲟⲓ. ⲁ ⲛⲁϫⲓϫⲉⲟⲩ ⲧⲏⲣⲟⲩ ⲥⲱⲧⲙ̅ ⲉⲛⲁⲡⲉⲑⲟⲟⲩ ⲁⲩⲱ ⲁⲩⲣⲁϣⲉ ϫⲉ ⲛ̅ⲧⲟⲕ ⲡⲉ
  ⲛ̅ⲧⲁⲕⲁⲁⲩ ⲛⲁⲓ ⲁⲕⲧⲛ̅ⲛⲟⲟⲩ ⲉϫⲱⲓ ⲛ̅ⲟⲩϩⲟⲟⲩ ⲁⲩⲱ ⲁⲕⲙⲟⲩⲧⲉ ⲉⲩⲟⲉⲓϣ ⲁⲩϣⲱⲡⲉ ⲉⲩⲧⲛ̅ⲧⲱⲛ ⲉⲣⲟⲓ.
  <span style="color:#b00e23">(ⲕ̅ⲃ̅)</span> ⲑⲁⲩ. ⲙⲁⲣⲉ ⲧⲉⲩⲕⲁⲕⲓⲁ ⲧⲏⲣⲥ̅ ⲉⲓ ⲉϩⲟⲩⲛ
  ⲙ̅ⲡⲉⲕⲙ̅ⲧⲟ ⲉⲃⲟⲗ. ⲁⲩⲱ ⲛⲅ̅ⲑⲙ̅ⲕⲟⲟⲩ ⲕⲁⲧⲁ ⲑⲉ ⲛ̅ⲧⲁⲩⲙⲟⲕϩⲧ̅ ⲉⲧⲃⲉ ⲛⲁⲛⲟⲃⲉ ⲧⲏⲣⲟⲩ. ϫⲉ ⲛⲁϣⲉ
  ⲛⲁⲁϣⲁϩⲟⲙ ⲁⲩⲱ ⲡⲁϩⲏⲧ ⲗⲩⲡⲉⲓ.</p>

  <h3 id="lamentations_of_jeremiah2">2</h3>

  <p><span style="color:#b00e23">(ⲁ̅)</span> ⲁⲗⲫ. ⲛ̅ⲁϣ ⲛ̅ϩⲉ ⲁ ⲡϫⲟⲉⲓⲥ ⲟⲩⲱϣϥ
  ⲛ̅ⲧϣⲉⲉⲣⲉ ⲛ̅ⲥⲓⲱⲛ ϩⲛ ⲧⲉϥⲟⲣⲅⲏ. ⲁϥⲛⲟⲩϫⲉ ⲉⲃⲟⲗ ϩⲛ̅ ⲧⲡⲉ ⲉϩⲣⲁⲓ ⲉϫⲙ̅ ⲡⲕⲁϩ ⲙ̅ⲡⲉⲟⲟⲩ
  ⲙ̅ⲡⲓⲏ̅ⲗ̅. ⲁⲩⲱ ⲙ̅ⲡϥ̅ⲣ̅ⲡⲙⲉⲉⲩⲉ ⲙ̅ⲫⲩⲡⲟⲡⲟⲇⲓⲟⲛ ⲛ̅ⲛⲉϥⲟⲩⲉⲣⲏⲧⲉ. <span style=
  "color:#b00e23">(ⲃ̅)</span> ⲃⲏⲑ. ϩⲙ̅ ⲡⲉϩⲟⲟⲩ ⲛ̅ⲧⲉϥⲟⲣⲅⲏ.ⲁϥⲱⲙⲥ ⲛ̅ϭⲓ ⲡϫⲟⲉⲓⲥ
  ⲛ̅ⲧϣⲉⲉⲣⲉ ⲛ̅ⲥⲱϥ ⲉⲙⲡϥ̅ϯⲥⲟ. ⲛⲉⲧⲛ̅ⲉⲥⲱⲟⲩ ⲧⲏⲣⲟⲩ ⲛ̅ⲓⲁⲕⲱⲃ ⲁϥϣⲣ̅ϣⲱⲣⲟⲩ ϩⲙ̅ ⲡⲉϥϭⲱⲛⲧ.
  ⲛⲉⲧϫⲟⲥⲉ ⲛⲧⲉ ⲧϣⲉⲉⲣⲉ ⲛ̅ⲓⲟⲩⲇⲁ ⲁϥϣⲁϣⲟⲩ ⲙⲛ̅ ⲡⲕⲁϩ. ⲁϥⲃⲱⲧⲉ ⲙ̅ⲡⲉⲥⲣ̅ⲣⲟ ⲙⲛ̅ ⲛⲉⲥⲁⲣⲭⲱⲛ.
  <span style="color:#b00e23">(ⲅ̅)</span> ⲅⲓⲙⲉⲗ. ⲁϥϩⲱⲣⲃ̅ ⲛ̅ⲛ̅ⲧⲁⲡ ⲧⲏⲣⲟⲩ ⲙ̅ⲡⲓⲏ̅ⲗ̅
  ϩⲛ̅ ⲧⲟⲣⲅⲏ ⲙ̅ⲡⲉϥϭⲱⲛⲧ ⲁϥⲕⲧⲟ ⲛ̅ⲧⲉϥⲟⲩⲛⲁⲙ ⲉⲡⲁϩⲟⲩ ⲙ̅ⲡⲉⲙ̅ⲧⲟ ⲉⲃⲟⲗ ⲙ̅ⲡϫⲁϫⲉ. ⲁⲩⲱ ⲁϥⲧⲣⲉ
  ⲟⲩϣⲁϩ ⲙⲟⲩϩ ⲛ̅ⲑⲉ ⲛ̅ⲟⲩⲥⲁⲧⲉ ϩⲛ̅ ⲓⲁⲕⲱⲃ ⲁϥⲟⲩⲱⲙ ⲛ̅ⲛⲉⲧⲕⲱⲧⲉ ⲉⲣⲟϥ ⲧⲏⲣⲟⲩ <span style=
  "color:#b00e23">(ⲇ̅)</span> ⲇⲉⲗⲉⲑ. ⲁϥϫⲱⲗⲕ̅ ⲛ̅ⲧⲉϥⲡⲓⲧⲉ ⲛ̅ⲑⲉ ⲛ̅ⲟⲩϫⲁϫⲉ ⲁϥⲧⲁϫⲣⲟ
  ⲛ̅ⲧⲉϥⲟⲩⲛⲁⲙ ⲛ̅ⲑⲉ ⲙ̅ⲡⲉⲧϯ ⲟⲩⲃⲏⲛ. ⲁⲩⲱ ⲁϥⲙⲟⲩⲟⲩⲧ ⲛ̅ⲛⲁⲙⲉⲣⲁⲧⲉ ⲧⲏⲣⲟⲩ. ⲁϥⲡⲱϩⲧ̅
  ⲛ̅ⲧⲉϥⲟⲣⲅⲏ ⲛ̅ⲑⲉ ⲛ̅ⲟⲩⲕⲱϩⲧ̅ ϩⲛ̅ ⲧⲉⲥⲕⲏⲛⲏ ⲛ̅ⲧϣⲉⲉⲣⲉ ⲛ̅ⲥⲓⲱⲛ <span style=
  "color:#b00e23">(ⲉ̅)</span> ⲏⲍ. ⲁ ⲡϫⲟⲉⲓⲥ ϣⲱⲡⲉ ⲛ̅ⲑⲉ ⲛ̅ⲟⲩϫⲁϫⲉ ⲁϥⲱⲙⲥ̅ ⲙ̅ⲡⲓⲏ̅ⲗ̅.
  ⲁϥⲱⲙⲥ̅ ⲛ̅ⲛⲉϥⲙⲏⲏϣⲉ ⲁϥⲧⲁⲕⲟ ⲛ̅ⲛⲉϥⲙⲁ ⲉⲧⲟⲣϫ̅. ⲁⲩⲱ ⲁϥⲧⲁϣⲟ ⲛ̅ⲧϣⲉⲉⲣⲉ ⲛ̅ⲓⲟⲩⲇⲁ
  ⲧⲉⲑⲃ̅ⲃⲓⲏⲩ ⲁⲩⲱ ⲧⲉⲛⲧⲁⲩⲑⲃ̅ⲃⲓⲟⲥ. <span style="color:#b00e23">(ⲋ̅)</span> ⲟⲩⲁⲩ.
  ⲁϥⲡⲱⲣϣ̅ ⲉⲃⲟⲗ ⲙ̅ⲡⲉϥⲙⲁ ⲛ̅ϣⲱⲡⲉ ⲛ̅ⲑⲉ ⲛ̅ⲟⲩⲃⲱ ⲛ̅ⲉⲗⲟⲟⲗⲉ ⲁϥⲧⲁⲕⲟ ⲙ̅ⲡⲉϥϣⲁ. ⲁ ⲡϫⲟⲉⲓⲥ ⲧⲣⲉ
  ⲥⲓⲱⲛ ⲣ̅ⲡⲱⲃϣ̅ ⲙ̅ⲡϣⲁ ⲙⲛ̅ ⲡⲥⲁⲃⲃⲁⲧⲟⲛ. ⲁϥϯ ⲛⲟⲩϭⲥ̅ ϩⲙ̅ ⲡϭⲱⲛⲧ ⲛ̅ⲧⲉϥⲟⲣⲅⲏ ⲛ̅ⲟⲩⲣ̅ⲣⲟ ⲙⲛ̅
  ⲟⲩⲟⲩⲏⲏⲃ ⲙⲛ̅ ⲟⲩⲁⲣⲭⲱⲛ <span style="color:#b00e23">(ⲍ̅)</span> ⲍⲁⲓ. ⲁ ⲡϫⲟⲓ̈ⲥ ⲕⲱ
  ⲛ̅ⲥⲱϥ ⲙ̅ⲡⲉϥⲑⲩⲥⲓⲁⲥⲧⲏⲣⲓⲟⲛ ⲁϥⲛⲟⲩϫⲉ ⲉⲃⲟⲗ ⲙ̅ⲡⲉϥⲡⲉⲧⲟⲩⲁⲁⲃ. ⲁϥⲟⲩⲱϭⲡ̅ ϩⲛ̅ ⲧϭⲓϫ ⲙ̅ⲡϫⲁϫⲉ
  ⲙ̅ⲡⲥⲟⲃⲧⲉ ⲛ̅ⲛⲉⲥⲙⲏⲏϣⲉ. ⲁⲩϯ ⲙ̅ⲡⲉⲩϩⲣⲟⲟⲩ ϩⲙ̅ ⲡⲏⲓ ⲙ̅ⲡϫⲟⲉⲓⲥ ⲛ̅ⲑⲉ ϩⲛ̅ ⲟⲩϩⲟⲟⲩ ⲛ̅ϣⲁ.
  <span style="color:#b00e23">(ⲏ̅)</span> ⲏⲑ. ⲁ ⲡϫⲟⲉⲓⲥ ⲙⲟⲕⲙⲉⲕ ⲁⲩⲱ ⲁϥⲕⲧⲟϥ ⲉⲧⲁⲕⲉ
  ⲡⲥⲟⲃⲧ̅ ⲛ̅ⲧϣⲉⲉⲣⲉ ⲛ̅ⲥⲓⲱⲛ. ⲁϥⲡⲱⲣϣ̅ ⲉⲃⲟⲗ ⲛ̅ⲟⲩϣⲓ ⲉϩⲣⲁⲓ ⲉϫⲱⲥ ⲙ̅ⲡⲉϥⲕⲧⲟ ⲛ̅ⲧⲉϥϭⲓϫ ⲉⲃⲟⲗ
  ⲙ̅ⲡⲉⲥϩⲱⲙ ⲁⲥⲣ̅ϩⲏⲃⲉ ⲛ̅ϭⲓ ⲧϫⲟ ⲉⲧⲙ̅ⲡⲃⲟⲗ ⲙ̅ⲡⲥⲟⲃⲧ ⲁⲩⲱ ⲁ ⲡⲥⲟⲃⲧ ϭⲃ̅ⲃⲉ ⲛⲙ̅ⲙⲁⲥ.
  <span style="color:#b00e23">(ⲑ̅)</span> ⲧⲏⲑ. ⲁ ⲛⲉⲥⲡⲩⲗⲏ ϣⲱϣ ⲙⲛ̅ ⲡⲕⲁϩ ⲁⲩⲧⲁⲕⲟ
  ⲛ̅ⲛⲉⲥⲙⲟⲭⲗⲟⲥ. ⲁⲩⲱ ⲁϥⲟⲩⲱϣϥ̅ ⲙ̅ⲡⲉⲥⲣ̅ⲣⲟ ⲙⲛ̅ ⲛⲉⲥⲁⲣⲭⲱⲛ ϩⲛ̅ ⲛ̅ϩⲉⲑⲛⲟⲥ. ⲉⲙⲛ̅ ⲛⲟⲙⲟⲥ
  ϣⲟⲟⲡ ⲛⲁⲥ ⲁⲩⲱ ⲛⲉⲥⲕⲉⲡⲣⲟⲫⲏⲧⲏⲥ ⲙ̅ⲡⲟⲩⲛⲁⲩ ⲉϩⲟⲣⲁⲥⲓⲥ ϩⲓⲧⲙ̅ ⲡϫⲟⲉⲓⲥ. <span style=
  "color:#b00e23">(ⲓ̅)</span> ⲓⲱⲇ. ⲁⲩϩⲙⲟⲟⲥ ⲉⲡⲕⲁϩ ⲁⲩⲕⲁ ⲣⲱⲟⲩ ⲛ̅ϭⲓ ⲛⲉⲡⲣⲉⲥⲃⲩⲧⲉⲣⲟⲥ
  ⲛ̅ⲧϣⲉⲉⲣⲉ ⲛ̅ⲥⲓⲱⲛ. ⲁⲩϣⲉϣ ⲉⲓⲧⲛ̅ ⲉϫⲛ̅ ⲧⲉⲩⲁⲡⲉ ⲁⲩⲙⲟⲣⲟⲩ ⲛ̅ϩⲉⲛϭⲟⲟⲩⲛⲉ. ⲁⲩⲣⲱϩⲧ̅ ⲉⲡⲉⲥⲏⲧ
  ⲉⲡⲕⲁϩ ⲛ̅ⲥⲱⲧⲡ̅ ⲙ̅ⲡⲁⲣⲑⲉⲛⲟⲥ ⲛ̅ⲑⲓ̅ⲏ̅ⲙ̅ <span style="color:#b00e23">(ⲓ̅ⲁ̅)</span>
  ⲭⲁⲫ. ⲁ ⲛⲁⲃⲁⲗ ⲱϫⲛ̅ ϩⲛ̅ ϩⲉⲛⲣⲙⲉⲓⲟⲟⲩⲉ ⲁ ⲡⲁϩⲏⲧ ϣⲧⲟⲣⲧⲣ̅. ⲁ ⲡⲁⲉⲟⲟⲩ ϫⲱⲱⲣⲉ ⲉⲃⲟⲗ ϩⲓϫⲙ̅
  ⲡⲕⲁϩ ⲉϫⲙ̅ ⲡⲟⲩⲱϣϥ̅ ⲛ̅ⲧϣⲉⲉⲣⲉ ⲙ̅ⲡⲁⲗⲁⲟⲥ. ϩⲙ̅ ⲡⲧⲣⲉⲩⲱϫⲛ̅ ⲛ̅ϭⲓ ⲛⲉⲧϫⲓⲉⲕⲓⲃⲉ ϩⲛ̅
  ⲛⲉⲡⲗⲁⲧⲓⲁ ⲛ̅ⲧⲡⲟⲗⲓⲥ. <span style="color:#b00e23">(ⲓ̅ⲃ̅)</span> ⲗⲁⲃⲇ. ⲁⲩϫⲟⲟⲥ
  ⲛ̅ⲛⲉⲩⲙⲁⲁⲩ ϫⲉ ⲉϥⲧⲱⲛ ⲥⲟⲩⲟ ϩⲓ ⲏⲣⲡ ϩⲙ̅ ⲡⲧⲣⲉⲩϣⲱⲥⲙ̅ ⲛ̅ϩⲏⲧ ⲛ̅ⲑⲉ ⲛ̅ⲛⲉⲧϣⲟⲟϭⲉ ϩⲛ̅
  ⲛⲉⲡⲗⲁⲧⲓⲁ ⲛ̅ⲧⲡⲟⲗⲓⲥ. ϩⲙ̅ ⲡⲧⲣⲉⲩϫⲧⲉ ϫⲱⲟⲩ ⲉⲕⲟⲩⲟⲩⲛⲟⲩ ⲛ̅ⲛⲉⲩⲙⲁⲁⲩ. <span style=
  "color:#b00e23">(ⲓ̅ⲅ̅)</span> ⲙⲏⲙ. ⲟⲩ ⲡⲉϯⲛⲁⲣⲙ̅ⲛ̅ⲧⲣⲉ ⲙ̅ⲙⲟϥ ⲏ ⲉⲓⲛⲁⲧⲛ̅ⲧⲱⲛⲉ ⲉⲛⲓⲙ
  ⲧϣⲉⲉⲣⲉ ⲛ̅ⲑⲓ̅ⲏ̅ⲙ̅. ⲛⲓⲙ ⲡⲉⲧⲛⲁⲛⲁϩⲙⲉ ⲏ ⲛⲓⲙ ⲡⲉⲧⲛⲁⲥⲉⲡⲥⲱⲡⲉ ⲧⲡⲁⲣⲑⲉⲛⲟⲥ ⲧϣⲉⲉⲣⲉ ⲛ̅ⲥⲓⲱⲛ.
  ϫⲉ ⲁϥⲁϣⲁⲓ ⲛ̅ϭⲓ ⲡⲁⲡⲟⲧ ⲙ̅ⲡⲟⲩϣϥ̅ ⲛⲓⲙ ⲡⲉⲧⲛⲁⲧⲁⲗϭⲟ. <span style=
  "color:#b00e23">(ⲓ̅ⲇ̅)</span> ⲛⲟⲩⲙ. ⲛⲟⲩⲡⲣⲟⲫⲏⲧⲏⲥ ⲁⲩⲛⲁⲩ ⲉϩⲉⲛⲡⲉⲧϣⲟⲩⲉⲓⲧ ⲙⲛ̅
  ⲟⲩⲙⲛ̅ⲧⲁⲑⲏⲧ ⲁⲩⲱ ⲁⲩϩⲱⲃⲥ̅ ⲉϫⲙ̅ ⲡⲟⲩϫⲓ ⲛ̅ϭⲟⲛⲥ̅ ⲉⲧⲣⲉⲩⲕⲧⲟ ⲛ̅ⲧⲟⲩⲁⲓⲭⲙⲁⲗⲱⲥⲓⲁ. ⲁⲩⲛⲁⲩ ⲁⲩⲱ
  ⲁⲩϯ ⲛⲉ ⲛ̅ϩⲉⲛⲗⲏⲙⲙⲁ ⲉⲩϣⲟⲩⲉⲓⲧ ⲁⲩⲱ ⲉⲩⲧⲥⲧⲏⲩ ⲉⲃⲟⲗ. <span style=
  "color:#b00e23">(ⲓ̅ⲉ̅)</span> ⲥⲁⲙⲭ. ⲁⲩϣϭⲁ ϭⲓϫ ⲉϩⲣⲁⲓ ⲉϫⲱ ⲛ̅ϭⲓ ⲟⲩⲟⲛ ⲛⲓⲙ ⲉⲧⲙⲟⲟϣⲉ
  ϩⲓ ⲧⲉϩⲓⲏ. ⲁⲩϥⲓ ϣⲙ̅ϣⲏϭⲉ ⲁⲩⲱ ⲁⲩⲕⲓⲙ ⲛ̅ⲧⲉⲩⲁⲡⲉ ⲉϫⲛ̅ ⲧϣⲉⲉⲣⲉ ⲛ̅ⲑⲓ̅ⲏ̅ⲙ̅. ⲉⲩϫⲱ ⲙ̅ⲙⲟⲥ
  ϫⲉ ⲧⲁⲓ ⲧⲉ ⲧⲡⲟⲗⲓⲥ ⲛ̅ⲧⲟⲥ. ⲡⲉ ⲡⲉⲕⲗⲟⲙ ⲙ̅ⲡⲉⲟⲟⲩ ⲙ̅ⲡⲟⲩⲛⲟϥ ⲙ̅ⲡⲕⲁϩ ⲧⲏⲣϥ̅. <span style=
  "color:#b00e23">(ⲓ̅ⲋ̅)</span> ⲁⲓⲛ. ⲁⲩⲟⲩⲱⲛ ⲛ̅ⲣⲱⲟⲩ ⲉϩⲣⲁⲓ ⲉϫⲱ ⲛ̅ϭⲓ ⲛⲟⲩϫⲁϫⲉ
  ⲧⲏⲣⲟⲩ. ⲁⲩϥⲓ ϣⲙ̅ϣⲏϭⲉ ⲁⲩⲱ ⲁⲩϩⲣⲟϫⲣⲉϫ ⲛ̅ⲛⲉⲩⲟⲃϩⲉ ⲁⲩϫⲟⲟⲥ ϫⲉ ⲁⲛⲟⲙⲕⲥ̅ ⲡⲗⲏⲛ ⲡⲁⲓ ⲡⲉ
  ⲡⲉϩⲟⲟⲩ ⲉⲧⲛϭⲱϣⲧ̅ ⲉⲃⲟⲗ ϩⲏⲧϥ̅ ⲁⲛϩⲉ ⲉⲣⲟⲥ ⲁⲩⲱ ⲁⲛⲙⲉϩ ⲉⲓⲁⲧⲛ̅ ⲙ̅ⲙⲟⲥ. <span style=
  "color:#b00e23">(ⲓ̅ⲍ̅)</span> ⲫⲏ. ⲁ ⲡϫⲟⲉⲓⲥ ⲉⲓⲣⲉ ⲛ̅ⲛⲉⲛⲧⲁϥⲙⲉⲉⲩⲉ ⲉⲣⲟⲟⲩ ⲁϥϫⲱⲕ
  ⲉⲃⲟⲗ ⲛ̅ⲛ̅ϣⲁϫⲉ. ⲉⲛⲧⲁϥϩⲱⲛ ⲙ̅ⲙⲟⲟⲩ ϫⲓⲛ ⲛⲉϥϩⲟⲟⲩ ⲛ̅ϣⲟⲣⲡ̅ ⲙ̅ⲡϥ̅ϯⲥⲟ ⲁϥⲧⲣⲉ ⲡⲟⲩϫⲁϫⲉ
  ⲉⲩⲫⲣⲁⲛⲉ ⲉϩⲣⲁⲓ ⲉϫⲱ ⲁⲩⲱ ⲁϥϫⲓⲥⲉ ⲙ̅ⲡⲧⲁⲡ ⲙ̅ⲡⲉⲧⲑⲗⲓⲃⲉ ⲙ̅ⲙⲟ. <span style=
  "color:#b00e23">(ⲓ̅ⲏ̅)</span> ⲥⲁⲇⲏ. ⲁ ⲡⲉⲩϩⲏⲧ ⲱϣ ⲉϩⲣⲁⲓ ⲉⲡϫⲟⲉⲓⲥ ⲛ̅ⲥⲟⲃⲧ ⲛ̅ⲥⲓⲱⲛ
  ϣⲟⲩⲟ ⲉⲡⲉⲥⲏⲧ ⲛ̅ϩⲉⲛⲣⲙⲉⲓⲏ ⲛ̅ⲑⲉ ⲛ̅ⲟⲩⲙⲟⲩ ⲛ̅ⲥⲱⲣⲙ̅ ⲙ̅ⲡⲉϩⲟⲟⲩ ⲙⲛ̅ ⲧⲉⲩϣⲏ ⲙ̅ⲡⲣ̅ϯⲱⲃϣ ⲛⲉ
  ⲧϣⲉⲉⲣⲉ ⲙ̅ⲡⲣ̅ⲧⲣⲉ ⲡⲟⲩⲃⲁⲗ ⲥϭⲣⲁϩⲧ̅. <span style="color:#b00e23">(ⲓ̅ⲑ̅)</span>
  ⲕⲱⲫ. ⲧⲱⲟⲩⲛⲉ ⲛ̅ⲧⲉⲧⲛ̅ⲧⲉⲗⲏⲗ ϩⲛ̅ ⲧⲉⲩϣⲏ ⲉⲛⲁⲣⲭⲏ ⲛ̅ⲧⲟⲩⲣϣⲉ. ⲡⲱϩⲧ̅ ⲉⲃⲟⲗ ⲙ̅ⲡⲟⲩϩⲏⲧ ⲛ̅ⲑⲉ
  ⲛ̅ⲟⲩⲙⲟⲟⲩ ⲙ̅ⲡⲉⲙ̅ⲧⲟ ⲉⲃⲟⲗ ⲙ̅ⲡϫⲟⲉⲓⲥ. ϥⲓ ⲉϩⲣⲁⲓ ⲉⲣⲟϥ ⲛ̅ⲛⲟⲩϭⲓϫ ⲉⲧⲃⲉ ⲧⲉⲯⲩⲭⲏ ⲛ̅ⲛⲟⲩϣⲏⲣⲉ
  ⲕⲟⲩⲓ ⲛⲁⲓ ⲉⲛⲧⲁⲩϣⲱⲥⲙ̅ ϩⲛ̅ ⲟⲩϩⲕⲟ ϩⲓϫⲛ̅ ⲧⲁⲣⲭⲏ ⲛ̅ⲛⲉϩⲓⲟⲟⲩⲉ ⲧⲏⲣⲟⲩ ⲙ̅ⲙⲟⲟϣⲉ.
  <span style="color:#b00e23">(ⲕ̅)</span> ⲣⲏⲥ. ϭⲱϣⲧ̅ ⲡϫⲟⲉⲓⲥ ⲁⲩⲱ ⲛⲅ̅ϯ ϩⲧⲏⲕ ϫⲉ
  ⲛⲓⲙ ⲡⲉⲛⲧⲁϥⲑⲙ̅ⲕⲟϥ ⲉⲛⲉ ⲧⲁⲓ ⲧⲉ ⲑⲉ ⲉⲧⲉⲣⲉ ⲛⲉϩⲓⲟⲙⲉ ⲛⲁⲟⲩⲱⲙ ⲙ̅ⲡⲕⲁⲣⲡⲟⲥ ⲛ̅ϩⲏⲧⲟⲩ.
  ⲡⲙⲁⲅⲉⲓⲣⲟⲥ ⲁϥⲉⲓⲣⲉ ⲛ̅ⲟⲩⲑⲙ̅ⲕⲟ ⲉⲛⲉⲩⲛⲁϩⲱⲧⲃ̅ ⲛ̅ϩⲉⲛϣⲏⲣⲉ ⲕⲟⲩⲓ ⲉⲩϫⲓⲉⲕⲓⲃⲉ. ⲏ ⲉⲕⲛⲁⲙⲟⲩⲟⲩⲧ
  ⲛ̅ⲟⲩⲏⲏⲃ ⲙⲛ̅ ⲟⲩⲡⲣⲟⲫⲏⲧⲏⲥ ϩⲙ̅ ⲡⲉⲧⲟⲩⲁⲁⲃ ⲙ̅ⲡϫⲟⲉⲓⲥ. <span style=
  "color:#b00e23">(ⲕ̅ⲁ̅)</span> ⲥⲉⲛ. ⲁⲩⲛ̅ⲕⲟⲧⲕ̅ ϩⲓ ⲧⲉϩⲓⲏ ⲙ̅ⲙⲟⲟϣⲉ ⲛ̅ϭⲓ ⲛⲟⲩϣⲏⲣⲉ
  ⲕⲟⲩⲓ ⲙⲛ̅ ⲛ̅ϩⲗⲗⲟ ⲛⲁⲡⲁⲣⲑⲉⲛⲟⲥ ⲙⲛ̅ ⲛⲁϩⲣϣⲓⲣⲉ ⲁⲩⲃⲱⲕ ϩⲛ̅ ⲟⲩⲁⲓⲭⲙⲁⲗⲱⲥⲓⲁ. ⲁⲕϩⲟⲧⲃⲟⲩ ϩⲛ̅
  ⲟⲩⲥⲏϥⲉ ϩⲙ ⲡⲉϩⲟⲟⲩ ⲙ̅ⲡⲉⲕϭⲱⲛⲧ ⲁⲕϭⲉϫϭⲱϫⲟⲩ ⲙ̅ⲡⲕ̅ϯⲥⲟ. <span style=
  "color:#b00e23">(ⲕ̅ⲃ̅)</span> ⲑⲁⲩ. ⲁⲕⲙⲟⲩⲧⲉ ⲉⲩϩⲟⲟⲩ ⲛ̅ϣⲁ ⲙ̅ⲡⲕⲱⲧⲉ ⲙ̅ⲡⲁⲙⲁ
  ⲛ̅ϭⲟⲉⲓⲗⲉ ⲁⲩⲱ ⲙⲡⲉ ⲗⲁⲁⲩ ⲟⲩϫⲁⲓ ⲁϥϣⲱϫⲡ̅ ϩⲙ̅ ⲡⲉϩⲟⲟⲩ ⲙ̅ⲡϭⲱⲛⲧ̅ ⲙ̅ⲡϫⲟⲉⲓⲥ. ⲛ̅ⲑⲉ
  ⲉⲛⲧⲁⲕⲁⲙⲁϩⲧⲉ ⲁⲩⲱ ⲁⲕⲧⲁϣⲟ ⲛ̅ⲛⲁϫⲁϫⲉ ⲧⲏⲣⲟⲩ.</p>

  <h3 id="lamentations_of_jeremiah3">3</h3>

  <p><span style="color:#b00e23">(ⲁ̅)</span> ⲁⲗⲫ. ⲁⲛⲅ̅ ⲡⲣⲱⲙⲉ ⲁⲛⲟⲕ ⲉⲧⲛⲁⲩ
  ⲉⲧⲙⲛ̅ⲧϩⲏⲕⲉ ⲁϥⲉⲓ ⲉϩⲣⲁⲓ ⲉϫⲱⲓ ϩⲙ̅ ⲡϭⲉⲣⲱⲃ ⲙ̅ⲡⲉϥϭⲱⲛⲧ. <span style=
  "color:#b00e23">(ⲃ̅)</span> ⲁϥⲁⲙⲁϩⲧⲉ ⲙ̅ⲙⲟⲓ ⲁⲩⲱ ⲁϥϫⲓⲧ ⲉϩⲟⲩⲛ ⲉⲩⲕⲁⲕⲉ ⲉⲩⲟⲉⲓⲛ ⲁⲛ.
  <span style="color:#b00e23">(ⲅ̅)</span> ⲡⲗⲏⲛ ⲁϥⲕⲧⲟ ⲛ̅ⲧⲉϥϭⲓϫ ϩⲣⲁⲓ ⲛ̅ϩⲏⲧ
  ⲙ̅ⲡⲉϩⲟⲟⲩ ⲧⲏⲣϥ̅. <span style="color:#b00e23">(ⲇ̅)</span> ⲁϥⲧⲣⲉ ⲧⲁⲥⲁⲣⲝ̅ ϩⲓⲧⲉ
  ⲙⲛ̅ ⲡⲁϣⲁⲁⲣ ⲁϥⲟⲩⲱϣϥ̅ ⲛ̅ⲛⲁⲕⲉⲉⲥ. <span style="color:#b00e23">(ⲉ̅)</span> ⲃⲏⲑ.
  ⲁϥⲕⲱⲧⲉ ⲉⲣⲟⲓ ⲁⲩⲱ ⲁϥⲱⲣⲃ̅ ⲉϩⲟⲩⲛ ⲛ̅ⲧⲁⲁⲡⲉ ⲁϥⲑⲙ̅ⲕⲟⲓ. <span style=
  "color:#b00e23">(ⲋ̅)</span> ϩⲛ̅ ϩⲉⲛⲙⲁ ⲛ̅ⲕⲁⲕⲉ ⲁϥⲑⲙ̅ⲥⲟⲓ ⲉϩⲣⲁⲓ ⲛ̅ⲑⲉ ⲛ̅ϩⲉⲛⲕⲱⲱⲥ
  ⲛ̅ϣⲁ ⲉⲛⲉϩ. <span style="color:#b00e23">(ⲍ̅)</span> ⲁϥⲕⲱⲧ ⲉⲣⲱⲉⲓ ⲁⲩⲱ ⲛ̅ϯⲛⲁⲃⲱⲕ
  ⲉⲃⲟⲗ ⲁⲛ ⲁϥⲧⲁϣⲟ ⲙ̅ⲡⲁϩⲟⲙⲛⲧ̅. <span style="color:#b00e23">(ⲏ̅)</span> ⲅⲓⲙⲉⲗ.
  ϯⲛⲁϫⲓϣⲕⲁⲕ ϭⲉ ⲉⲃⲟⲗ ⲉϩⲣⲁⲓ ⲉⲣⲟϥ ⲧⲁⲱϣ ⲉⲃⲟⲗ ⲙ̅ⲡϥ̅ϯ ⲙⲁ ⲉⲧⲣⲉ ⲧⲁⲡⲣⲟⲥⲉⲩⲭⲏ ϫⲱⲧⲉ.
  <span style="color:#b00e23">(ⲑ̅)</span> ⲇⲉⲗⲉⲑ. ⲁϥⲕⲱⲧ ⲉⲣⲛ̅ ⲛⲁϩⲓⲟⲟⲩⲉ ⲁⲩⲱ ⲁϥϣⲧⲁⲙ
  ⲛ̅ⲛⲁⲙⲁ ⲙ̅ⲙⲟⲟϣⲉ ⲁⲥϣⲧⲣ̅ⲧⲱⲣⲧ̅. <span style="color:#b00e23">(ⲓ̅)</span> ⲛ̅ϭⲓ
  ⲟⲩⲁⲣⲝ̅ ⲉⲥϭⲱⲣϭ̅ ⲛ̅ⲧⲟϥ ⲡⲉⲛⲧⲁϥⲣ̅ⲙⲟⲩⲓ ⲉⲣⲟⲓ ϩⲙ̅ ⲡⲙⲁ ⲉⲧϩⲏⲡ. <span style=
  "color:#b00e23">(ⲓ̅ⲁ̅)</span> ⲁϥⲡⲱⲧ ⲛ̅ⲥⲁ ⲡⲉⲧⲁϩⲉⲣⲁⲧϥ̅ ⲁⲩⲱ ⲁϥⲣⲁϩⲧ̅ ⲁϥⲕⲁⲁⲧ
  ⲉⲉⲓⲧⲁⲕⲏⲩⲧ. <span style="color:#b00e23">(ⲓ̅ⲃ̅)</span> ⲏⲍ. ⲁϥϫⲱⲗⲕ̅ ⲛ̅ⲧⲉϥⲡⲓⲧⲉ
  ⲁⲩⲱ ⲁϥⲧⲁϩⲟⲉⲓ ⲉⲣⲁⲧ ⲛ̅ⲑⲉ ⲛ̅ⲟⲩⲥⲕⲟⲡⲟⲥ ⲉⲧⲣⲉϥⲛⲟⲩϫⲉ ⲙ̅ⲡⲉϥⲥⲟⲧⲉ ⲉϩⲟⲩⲛ ⲉⲣⲟⲓ.
  <span style="color:#b00e23">(ⲓ̅ⲅ̅)</span> ⲁϥⲧⲣⲉⲩϫⲱⲧⲉ ⲉϩⲟⲩⲛ ⲉⲛⲁϭⲗⲟⲧⲉ ⲛ̅ϭⲓ
  ⲛ̅ⲥⲟⲧⲉ ⲙ̅ⲡⲉϥϩⲛⲁⲁⲩ ⲛ̅ⲕⲁ ⲥⲟⲧⲉ. <span style="color:#b00e23">(ⲓ̅ⲇ̅)</span>
  ⲁⲉⲓϣⲱⲡⲉ ⲛ̅ⲥⲱⲃⲉ ⲙ̅ⲡⲗⲁⲟⲥ ⲧⲏⲣϥ̅ ⲛⲉⲉⲓⲟ ⲛⲁⲩ ⲛ̅ⲯⲁⲗⲙⲟⲥ ⲙ̅ⲡⲉϩⲟⲟⲩ ⲧⲏⲣϥ̅ <span style=
  "color:#b00e23">(ⲓ̅ⲉ̅)</span> ⲟⲩⲁⲩ. ⲁϥⲧⲥⲓⲟⲉⲓ ⲛ̅ⲥⲓϣⲉ ⲁⲩⲱ ⲁϥⲧⲣⲁϯϩⲉ ϩⲛ̅ ⲟⲩⲭⲟⲗⲏ.
  <span style="color:#b00e23">(ⲓ̅ⲋ̅)</span> ⲁϥⲑⲓⲟ ⲛ̅ⲛⲁⲟⲃϩⲉ ϩⲛ̅ ⲟⲩⲁⲗ ⲛ̅ⲱⲛⲉ ⲁⲩⲱ
  ⲁϥⲧⲙ̅ⲙⲟⲓ ⲛ̅ⲟⲩⲕⲣⲙ̅ⲙⲉⲥ. <span style="color:#b00e23">(ⲓ̅ⲍ̅)</span> ⲁⲩⲱ ⲁϥⲛⲟⲩϫⲉ
  ⲛ̅ⲧⲁⲯⲩⲭⲏ ⲉⲃⲟⲗ ϩⲛ̅ ϯⲣⲏⲛⲏ ⲁⲓⲣ̅ⲡⲱⲃϣ ⲛ̅ⲛ̅ⲁⲅⲁⲑⲟⲛ. <span style=
  "color:#b00e23">(ⲓ̅ⲏ̅)</span> ⲁⲩⲱ ⲁϥⲧⲁⲕⲟ ⲛ̅ϭⲓ ⲡⲁⲧⲁϫⲣⲟ ⲙⲛ̅ ⲧⲁϩⲉⲗⲡⲓⲥ ⲉⲃⲟⲗ ϩⲓⲧⲙ̅
  ⲡϫⲟⲉⲓⲥ. <span style="color:#b00e23">(ⲓ̅ⲑ̅)</span> ⲍⲁⲓ. ⲁⲓⲣ̅ⲡⲙⲉⲉⲩⲉ ⲉⲃⲟⲗ ϩⲛ̅
  ⲧⲁⲙⲛ̅ⲧϩⲏⲕⲉ ⲙⲛ̅ ⲡⲁⲇⲓⲱⲅⲙⲟⲥ ⲟⲩⲥⲓϣⲉ ⲙⲛ̅ ⲟⲩⲭⲟⲗⲏ. <span style=
  "color:#b00e23">(ⲕ̅)</span> ⲥⲉⲛⲁⲣ̅ⲡⲁⲙⲉⲉⲩⲉ ⲁⲩⲱ ⲉⲣⲉ ⲧⲁⲯⲩⲭⲏ ϫⲓ ϩⲣⲁⲥ ⲛⲙ̅ⲙⲁⲓ.
  <span style="color:#b00e23">(ⲕ̅ⲁ̅)</span> ⲧⲁⲓ ϯⲛⲁⲕⲁⲁⲥ ϩⲙ̅ ⲡⲁϩⲏⲧ ⲉⲧⲃⲉ ⲡⲁⲓ
  ϯⲛⲁϩⲩⲡⲟⲙⲓⲛⲉ ⲉⲧⲙⲛ̅ⲧⲛⲁ ⲙ̅ⲡϫⲟⲉⲓⲥ ϫⲉ ⲙ̅ⲡϥ̅ⲕⲁⲁⲧ ⲛ̅ⲥⲱϥ ⲟⲩⲇⲉ ⲙ̅ⲡⲟⲩⲱϫⲛ̄ ⲛ̅ϭⲓ
  ⲛⲉϥⲙⲛ̅ⲧϣⲁⲛϩⲧⲏϥ ϩⲛ̅ ⲛⲉⲃⲁⲧⲉ ⲙⲛ̅ ⲛⲉϩⲟⲟⲩ ⲧⲏⲣⲟⲩ <span style=
  "color:#b00e23">(ⲕ̅ⲃ̅)</span> ⲏⲑ. ⲛⲁ ⲛⲁⲛ ⲡϫⲟⲉⲓⲥ ϫⲉ ⲙ̅ⲡⲛ̅ⲱϫⲛ̅ ϫⲉ ⲙ̅ⲡⲟⲩⲱϫⲛ̅
  ⲛ⳯ϭⲓ ⲛⲉⲕⲙⲛ̅ⲧϣⲁⲛϩⲧⲏϥ <span style="color:#b00e23">(ⲕ̅ⲅ̅)</span> ϩⲉⲛⲃⲣ̅ⲣⲉ
  ⲛⲉⲧⲛⲁϣⲱⲡⲉ ⲉⲧⲉϩⲟⲩⲉⲓⲧⲉ ⲧⲉⲕⲡⲓⲥⲧⲓⲥ ⲛⲁϣⲱⲥ. <span style=
  "color:#b00e23">(ⲕ̅ⲇ̅)</span> ⲁ ⲧⲁⲯⲩⲭⲏ ϫⲟⲟⲥ ϫⲉ ⲧⲁⲙⲉⲣⲓⲥ ⲡⲉ ⲡϫⲟⲉⲓⲥ ⲉⲧⲃⲉ ⲡⲁⲓ
  ϯⲛⲁϩⲩⲡⲟⲙⲓⲛⲉ ⲉⲣⲟϥ. <span style="color:#b00e23">(ⲕ̅ⲉ̅)</span> ⲧⲏⲑ. ⲟⲩⲁⲅⲁⲑⲟⲥ ⲡⲉ
  ⲡϫⲟⲉⲓⲥ ⲛ̅ⲛⲉⲧⲛⲁϩⲩⲡⲟⲙⲓⲛⲉ ⲉⲣⲟϥ ⲟⲩⲁⲅⲁⲑⲟⲛ ⲡⲉ ⲛ̅ⲧⲉⲯⲩⲭⲏ ⲉⲧⲛⲁϣⲓⲛⲉ ⲛ̅ⲥⲱϥ. <span style=
  "color:#b00e23">(ⲕ̅ⲋ̅)</span> ⲁⲩⲱ ⲥⲛⲁϩⲩⲡⲟⲙⲓⲛⲉ ⲉⲡⲟⲩϫⲁⲓ ⲙ̅ⲡϫⲟⲉⲓⲥ ⲛⲥ̅ϣⲱⲡⲉ ϩⲛ̅
  ⲟⲩⲥϭⲣⲁϩⲧ̅. <span style="color:#b00e23">(ⲕ̅ⲍ̅)</span> ⲟⲩⲁⲅⲁⲑⲟⲛ ⲙ̅ⲡⲣⲱⲙⲉ ⲡⲉ
  ϩⲟⲧⲁⲛ ⲉϥϣⲁⲛϥⲓ ⲙ̅ⲡⲛⲁϩⲃ̅ ⲉϫⲱϥ ϩⲛ̅ ⲧⲉϥⲙⲛ̅ⲧⲕⲟⲩⲓ̈ <span style=
  "color:#b00e23">(ⲕ̅ⲏ̅)</span> ϥⲛⲁϩⲙⲟⲟⲥ ⲉϩⲣⲁⲓ ⲙⲁⲩⲁⲁϥ ⲛϥ̅ⲕⲁ ⲣⲱϥ ϫⲉ ⲁϥⲧⲁⲗⲟϥ
  ⲉϫⲱϥ. <span style="color:#b00e23">(ⲕ̅ⲑ̅)</span> <span style=
  "color:#b00e23">(ⲗ̅)</span> ⲓⲱⲇ. ϥⲛⲁⲣⲓⲕⲉ ⲛ̅ⲧⲉϥⲟⲩⲟϭⲉ ⲙ̅ⲡⲉⲧⲛⲁⲣⲁϩⲧϥ̅ ϥⲛⲁⲥⲓ
  ⲛ̅ⲛⲟϭⲛⲉϭ. <span style="color:#b00e23">(ⲗ̅ⲁ̅)</span> ϫⲉ ⲡϫⲟⲉⲓⲥ ⲛⲁⲕⲁⲁϥ ⲁⲛ ⲛ̅ⲥⲱϥ
  ⲛ̅ϣⲁ ⲉⲛⲉϩ. <span style="color:#b00e23">(ⲗ̅ⲃ̅)</span> ⲭⲁⲫ. ϫⲉ ⲁϥⲑⲃ̅ⲃⲓⲟⲟⲩ
  ϥⲛⲁϣⲛ̅ ϩⲧⲏϥ ⲕⲁⲧⲁ ⲡⲁϣⲁⲓ ⲙ̅ⲡⲉϥⲛⲁ. <span style="color:#b00e23">(ⲗ̅ⲅ̅)</span> ϫⲉ
  ⲙ̅ⲡⲉϥⲟⲩⲱϣⲃ̅ ⲉⲃⲟⲗ ϩⲙ̅ ⲡⲉϥϩⲏⲧ ⲁϥⲑⲃ̅ⲃⲓⲟ ⲛ̅ⲛ̅ϣⲏⲣⲉ ⲛ̅ⲛ̅ⲣⲱⲙⲉ. <span style=
  "color:#b00e23">(ⲗ̅ⲇ̅)</span> ⲗⲁⲃⲇ. ⲉⲧⲣⲉϥⲑⲃ̅ⲃⲓⲟ ϩⲁ ⲛⲉϥⲟⲩⲉⲣⲏⲧⲉ ⲛ̅ⲛⲉⲧⲙⲏⲣ ⲧⲏⲣⲟⲩ
  ⲙ̅ⲡⲕⲁϩ. <span style="color:#b00e23">(ⲗ̅ⲉ̅)</span> ⲉⲣⲓⲕⲉ ⲉⲃⲟⲗ ⲙ̅ⲡϩⲁⲡ ⲛ̅ⲟⲩⲣⲱⲙⲉ
  ⲙ̅ⲡⲉⲙ̅ⲧⲟ ⲉⲃⲟⲗ ⲙ̅ⲫⲟ ⲙ̅ⲡⲉⲧϫⲟⲥⲉ: <span style="color:#b00e23">(ⲗ̅ⲋ̅)</span>
  ⲉⲧϭⲁⲉⲓⲟ ⲛ̅ⲟⲩⲣⲱⲙⲉ ϩⲙ̅ ⲡⲧⲣⲉⲩϯϩⲁⲡ ⲉⲣⲟϥ ⲉⲙⲡⲉ ⲡϫⲟⲉⲓⲥ ϫⲟⲟⲥ. <span style=
  "color:#b00e23">(ⲗ̅ⲍ̅)</span> ⲛⲓⲙ ⲡⲉⲛⲧⲁϥϫⲟⲟⲥ ⲛ̅ⲧⲉⲓϩⲉ ⲁⲩⲱ ⲁⲩϣⲱⲡⲉ ⲙ̅ⲡⲉ ⲡϫⲟⲉⲓⲥ
  ⲟⲩⲉϩⲥⲁϩⲛⲉ ϩⲓ ⲛⲁⲓ <span style="color:#b00e23">(ⲗ̅ⲏ̅)</span> ⲉⲃⲟⲗ ϩⲛ̅ ⲧⲧⲁⲡⲣⲟ
  ⲙ̅ⲡⲉⲧϫⲟⲥⲉ ⲙⲉⲩⲉⲓ ⲉⲃⲟⲗ ⲛ̅ϭⲓ ⲙ̅ⲡⲉⲑⲟⲟⲩ ⲙⲛ̅ ⲙ̅ⲡⲉⲧⲛⲁⲛⲟⲩⲟⲩ. <span style=
  "color:#b00e23">(ⲗ̅ⲑ̅)</span> ⲙⲏⲙ. ϫⲉ ⲟⲩ ϥⲛⲁⲕⲣⲙ̅ⲣⲙ̅ ⲛ̅ϭⲓ ⲡⲣⲱⲙⲉ ⲉⲧⲃⲉ ⲡⲉϥⲛⲟⲃⲉ
  ⲉϥⲟⲛϩ̅ ⲛ̅ϭⲓ ⲡⲣⲱⲙⲉ. <span style="color:#b00e23">(ⲙ̅)</span> ⲛⲟⲩⲙ. ⲙⲁⲣⲉⲛϩⲟⲧϩⲧ̅
  ⲛ̅ⲛⲉⲛϩⲓⲟⲟⲩⲉ ⲁⲩⲱ ⲛ̅ⲧⲛ̅ⲙⲟⲩϣⲧ ⲛ̅ⲛⲉⲛⲧⲁϭⲥⲉ ⲛ̅ⲧⲛ̅ⲕⲧⲟⲛ ϣⲁ ⲡϫⲟⲉⲓⲥ. <span style=
  "color:#b00e23">(ⲙ̅ⲁ̅)</span> ⲙⲁⲣⲛ̅ⲧⲁⲗⲟⲛ ⲛⲉⲛϩⲏⲧ ⲉϫⲛ̅ ⲛⲉⲛϭⲓϫ ⲛ̅ⲛⲁϩⲣⲛ̅ ⲡⲉⲧϫⲟⲥⲉ
  ⲉⲧϩⲛ̅ ⲧⲡⲉ. <span style="color:#b00e23">(ⲙ̅ⲃ̅)</span> ⲁⲛⲣ̅ⲛⲟⲃⲉ ⲁⲛⲁⲥⲉⲃⲉⲓ
  ⲁⲛϯϭⲱⲛⲧ ⲛ̅ⲧⲟⲕ ⲇⲉ ⲙ̅ⲡⲕ̅ⲕⲱ ⲛⲁⲛ ⲉⲃⲟⲗ. <span style="color:#b00e23">(ⲙ̅ⲅ̅)</span>
  ⲥⲁⲙⲭ. ⲁⲕⲡⲱⲣϣ̅ ⲉⲃⲟⲗ ⲁⲕϫⲓⲟⲩⲱ ϩⲛ̅ ⲟⲩϭⲱⲛⲧ̅ ⲁⲩⲱ ⲁⲕⲡⲱⲧ ⲛ̅ⲥⲱⲛ ⲁⲕⲙⲟⲩⲟⲩⲧ ⲙ̅ⲙⲟⲛ
  ⲙ̅ⲡⲉⲕϯⲥⲟ. <span style="color:#b00e23">(ⲙ̅ⲇ̅)</span> ⲁⲕⲡⲱⲣϣ̅ ⲉⲃⲟⲗ ⲛ̅ⲟⲩⲕⲗⲟⲟⲗⲉ
  ⲛⲁⲕ ⲉⲧⲃⲉ ⲧⲁⲡⲣⲟⲥⲉⲩⲭⲏ. <span style="color:#b00e23">(ⲙ̅ⲉ̅)</span> ⲉⲧⲣⲁⲑⲃ̅ⲃⲓⲟ
  ⲉⲧⲙ̅ⲛⲁⲩ ⲁⲩⲱ ⲉⲛⲟϫⲧ̅ ⲉⲃⲟⲗ. ⲁⲓⲛ ⲁⲕⲕⲁⲁⲛ ⲛ̅ⲧⲙⲏⲧⲉ ⲛ̅ⲛ̅ⲗⲁⲟⲥ. <span style=
  "color:#b00e23">(ⲙ̅ⲋ̅)</span> ⲁⲩⲟⲩⲱⲛ ⲛ̅ⲧⲉⲩⲧⲁⲡⲣⲟ ⲉϩⲣⲁⲓ ⲉϫⲱⲛ ⲛ̅ϭⲓ ⲛⲉⲛϫⲁϫⲉ
  ⲧⲏⲣⲟⲩ. <span style="color:#b00e23">(ⲙ̅ⲍ̅)</span> ⲁⲩϩⲟⲧⲉ ⲙⲛ̅ ⲟⲩϭⲱⲛⲧ̅ ϣⲱⲡⲉ ⲛⲁⲛ
  ⲁⲩϥⲓⲧⲛ̅ ⲁⲩⲱ ⲁⲩⲣⲁϩⲧⲛ̅ <span style="color:#b00e23">(ⲙ̅ⲏ̅)</span> ⲡⲁⲃⲁⲗ ⲛⲁϣⲟⲩⲟ
  ⲉⲃⲟⲗ ⲛ̅ϩⲉⲛⲟⲑⲉ ⲙ̅ⲙⲟⲟⲩ ⲉϫⲙ̅ ⲡⲟⲩⲱϣϥ̅ ⲛ̅ⲧϣⲉⲉⲣⲉ ⲙ̅ⲡⲁⲗⲁⲟⲥ. <span style=
  "color:#b00e23">(ⲙ̅ⲑ̅)</span> ⲫⲏ. ⲁ ⲡⲁⲃⲁⲗ ⲙ̅ⲕⲁϩ ⲛ̅ϯⲛⲁⲕⲁ ⲣⲱⲓ ⲁⲛ ⲉⲧⲙ̅ϥⲓ ϫⲱⲉⲓ
  ⲉϩⲣⲁⲓ <span style="color:#b00e23">(ⲛ̅)</span> ϣⲁⲛⲧⲉϥϭⲱϣⲧ̅ ⲛϥ̅ⲛⲁⲩ ⲛ̅ϭⲓ ⲡϫⲟⲉⲓⲥ
  ⲉⲃⲟⲗ ϩⲛ̅ ⲧⲡⲉ. <span style="color:#b00e23">(ⲛ̅ⲁ̅)</span> ⲡⲁⲃⲁⲗ ⲛⲁϯ ⲙ̅ⲕⲁϩ ⲉϫⲛ̅
  ⲧⲁⲯⲩⲭⲏ ⲡⲁⲣⲁ ⲛ̅ϣⲉⲣⲣⲉ ⲧⲏⲣⲟⲩ ⲛ̅ⲧⲡⲟⲗⲓⲥ. <span style="color:#b00e23">(ⲛ̅ⲃ̅)</span>
  ⲥⲁⲇⲏ. ϩⲛ̅ ⲟⲩϭⲱⲣϭ̅ ⲁⲩϭⲱⲣϭ̅ ⲉⲣⲟⲓ ⲛ̅ⲑⲉ ⲛ̅ⲟⲩϫⲁϫ ⲛ̅ϭⲓ ⲛⲁϫⲁϫⲉ ⲉⲡϫⲓⲛϫⲏ. <span style=
  "color:#b00e23">(ⲛ̅ⲅ̅)</span> ⲁⲩⲙⲟⲩⲟⲩⲧ ⲙ̅ⲡⲁⲱⲛϩ̅ ϩⲛ̅ ⲟⲩϣⲏⲓ ⲁⲩⲱ ⲁⲩⲧⲁⲗⲟ ⲛ̅ⲟⲩⲱⲛⲉ
  ⲉϫⲱⲓ <span style="color:#b00e23">(ⲛ̅ⲇ̅)</span> ⲁ ϩⲉⲛⲙⲟⲟⲩ ⲡⲱϩⲧ ⲉϫⲛ̅ ⲧⲁⲁⲡⲉ
  ⲁⲓϫⲟⲟⲥ ϫⲉ ⲁϥⲕⲁⲁⲧ ⲛ̅ⲥⲱϥ. <span style="color:#b00e23">(ⲛ̅ⲉ̅)</span> ⲕⲱⲫ. ⲁⲓⲱϣ
  ⲉϩⲣⲁⲓ ⲟⲩⲃⲉ ⲡⲉⲕⲣⲁⲛ ⲡϫⲟⲉⲓⲥ ⲉⲃⲟⲗ ϩⲛ̅ ⲟⲩϣⲏⲓ ⲙ̅ⲡⲉⲥⲏⲧ <span style=
  "color:#b00e23">(ⲛ̅ⲋ̅)</span> ⲁⲕⲥⲱⲧⲙ̅ ⲉⲧⲁⲥⲙⲏ ⲙ̅ⲡⲣ̅ϩⲱⲡ ⲛ̅ⲛⲉⲕⲙⲁⲁϫⲉ ⲉⲡⲁⲧⲱⲃϩ̅
  <span style="color:#b00e23">(ⲛ̅ⲍ̅)</span> ⲁⲕϩⲱⲛ ⲉϩⲟⲩⲛ ⲉⲧⲁⲃⲟⲏⲑⲓⲁ ϩⲙ̅ ⲡⲉϩⲟⲟⲩ
  ⲉⲛⲧⲁⲓⲉⲡⲓⲕⲁⲗⲉⲓ ⲙ̅ⲙⲟⲕ ⲁⲕϫⲟⲟⲥ ⲛⲁⲓ ϫⲉ ⲙ̅ⲡⲣ̅ⲣ̅ϩⲟⲧⲉ. <span style=
  "color:#b00e23">(ⲛ̅ⲏ̅)</span> ⲣⲏⲥ. ⲁⲕϯϩⲁⲡ ⲡϫⲟⲉⲓⲥ ⲛ̅ϩⲁⲡ ⲛ̅ⲧⲁⲯⲩⲭⲏ ⲁⲕⲥⲱⲧⲉ
  ⲙ̅ⲡⲁⲱⲛϩ̅. <span style="color:#b00e23">(ⲛ̅ⲑ̅)</span> ⲁⲕⲛⲁⲩ ⲡϫⲟⲉⲓⲥ ⲉⲛⲁϣⲧⲟⲣⲧⲣ̅
  ⲁⲕⲕⲣⲓⲛⲉ ⲙ̅ⲡⲁϩⲁⲡ. <span style="color:#b00e23">(ⲝ̅)</span> ⲁⲕⲛⲁⲩ ⲉⲡⲉⲩϫⲓⲕⲃⲁ
  ⲧⲏⲣϥ̅ ϩⲛ̅ ⲛⲉⲩⲙⲟⲕⲙⲉⲕ ⲧⲏⲣⲟⲩ ⲉⲧϣⲟⲟⲡ ⲉϩⲟⲩⲛ ⲉⲣⲟⲓ. <span style=
  "color:#b00e23">(ⲝ̅ⲁ̅)</span> ⲥⲉⲛ. ⲁⲕⲥⲱⲧⲙ̅ ⲉⲡⲉⲩⲛⲟϭⲛⲉϭ ⲡϫⲟⲉⲓⲥ ⲛⲉⲩⲙⲟⲕⲙⲉⲕ ⲧⲏⲣⲟⲩ
  ⲉⲛⲧⲁⲩⲁⲁⲩ ⲉⲣⲟⲉⲓ ϩⲙ̅ ⲡⲉϩⲟⲟⲩ ⲧⲏⲣϥ̅. <span style="color:#b00e23">(ⲝ̅ⲃ̅)</span>
  ⲁⲩⲱ ⲡⲕⲓⲙ ⲛ̅ⲛⲉⲥⲡⲟⲧⲟⲩ ⲛ̅ⲛⲉⲧⲧⲱⲟⲩⲛ ⲉϩⲣⲁⲓ ⲉϫⲱⲓ ⲁⲩⲱ ⲙⲉⲩⲙⲉⲗⲉⲧⲏ ⲛⲉⲩϣⲟⲟⲡ ⲉϩⲟⲩⲛ ⲉⲣⲟⲓ
  ⲙ̅ⲡⲉϩⲟⲟⲩ ⲧⲏⲣϥ̅ <span style="color:#b00e23">(ⲝ̅ⲅ̅)</span> ⲧⲉⲩϭⲓⲛϩⲙⲟⲟⲥ ⲙⲛ̅
  ⲧⲉⲩⲕⲉϭⲓⲛⲧⲱⲟⲩⲛ ϭⲱϣⲧ̅ ⲉϩⲣⲁⲓ ⲉϫⲛ̅ ⲛⲉⲩⲃⲁⲗ. <span style=
  "color:#b00e23">(ⲝ̅ⲇ̅)</span> ⲕⲛⲁⲧⲱⲱⲃⲉ ⲛⲁⲩ ⲡϫⲟⲉⲓⲥ ⲛ̅ⲛⲟⲩⲧⲱⲱⲃⲉ ⲕⲁⲧⲁ ⲛⲉϩⲃⲏⲩⲉ
  ⲛ̅ⲛⲉⲩϭⲓϫ. <span style="color:#b00e23">(ⲝ̅ⲉ̅)</span> ⲑⲁⲩ. ⲕⲛⲁⲧⲱⲱⲃⲉ ⲛ̅ⲟⲩϩⲓⲥⲉ ϩⲁ
  ⲧϭⲟⲙ ⲙ̅ⲡⲉⲩϩⲏⲧ. <span style="color:#b00e23">(ⲝ̅ⲋ̅)</span> ⲛ̅ⲧⲟⲕ ⲕⲛⲁⲡⲱⲧ ⲛ̅ⲥⲱⲟⲩ
  ϩⲛ̅ ⲧⲉⲕⲟⲣⲅⲏ ⲁⲩⲱ ⲛ̅ⲅⲟϫⲛⲟⲩ ⲉⲃⲟⲗ ϩⲁ ⲡⲉⲥⲏⲧ ⲛ̅ⲧⲡⲉ ⲡϫⲟⲉⲓⲥ.</p>

  <h3 id="lamentations_of_jeremiah4">4</h3>

  <p><span style="color:#b00e23">(ⲁ̅)</span> ⲁⲗⲫ. ⲛ̅ⲁϣ ⲛ̅ϩⲉ ⲁϥⲕⲣⲟⲙⲣⲙ̅ ⲛ̅ϭⲓ
  ⲡⲛⲟⲩⲃ ⲁⲩⲱ ⲁϥϣⲓⲃⲉ ⲛ̅ϭⲓ ⲫⲁⲧ ⲉⲧⲛⲁⲛⲟⲩϥ. ⲁⲩϫⲱⲱⲣⲉ ⲉⲃⲟⲗ ⲛ̅ϭⲓ ⲛ̅ⲱⲛⲉ ⲉⲧⲟⲩⲁⲁⲃ ϩⲛ̅ ⲧⲁⲣⲭⲏ
  ⲛ̅ⲛⲉϩⲓⲟⲟⲩⲉ ⲧⲏⲣⲟⲩ ⲙ̅ⲙⲟⲟϣⲉ. <span style="color:#b00e23">(ⲃ̅)</span> ⲃⲏⲑ. ⲛ̅ϣⲏⲣⲉ
  ⲛ̅ⲥⲓⲱⲛ ⲉⲧⲧⲁⲉⲓⲏⲩ ⲛⲉⲧϫⲓⲥⲉ ⲙ̅ⲙⲟⲟⲩ ϩⲙ ⲡⲛⲟⲩⲃ ⲛ̅ⲁϣ ⲛ̅ϩⲉ ⲁⲩⲧⲛ̅ⲧⲱⲛⲟⲩ ⲉϩⲉⲛϩⲛⲁⲁⲩ
  ⲛ̅ⲃⲗ̅ϫⲉ ⲛⲉϩⲃⲏⲩⲉ ⲛ̅ⲛ̅ϭⲓϫ ⲙ̅ⲡⲕⲉⲣⲁⲙⲉⲩⲥ. <span style="color:#b00e23">(ⲅ̅)</span>
  ⲅⲓⲙⲗ. ϩⲉⲛⲇⲣⲁⲕⲱⲛ ⲁⲩϭⲱⲗⲡ̅ ⲉⲃⲟⲗ ⲛ̅ⲛⲉⲩⲉⲕⲓⲃⲉ ⲁⲩⲧⲥⲅ̅ⲕⲉ ⲛⲉⲩⲙⲁⲥ. ⲛ̅ϣⲉⲉⲣⲉ ⲇⲉ ⲙ̅ⲡⲁⲗⲁⲟⲥ
  ⲁⲓϣⲱⲡⲉ ⲉⲙⲛ̅ ⲡⲉⲧⲛⲁ ϩⲁⲣⲟⲟⲩ ⲛ̅ⲑⲉ ⲛ̅ⲟⲩϫⲁϫ ϩⲓ ⲡϫⲁⲓⲉ. <span style=
  "color:#b00e23">(ⲇ̅)</span> ⲇⲉⲗⲑ. ⲁϥⲧⲱϭⲉ ⲛ̅ϭⲓ ⲡⲗⲁⲥ ⲙ̅ⲡⲉⲧϫⲓ ⲉⲕⲓⲃⲉ ⲉⲧⲉϥϣⲟⲩⲱⲃⲉ
  ϩⲛ̅ ⲟⲩⲉⲓⲃⲉ. ⲁ ⲛ̅ϣⲏⲣⲉ ⲕⲟⲩⲓ ⲁⲓⲧⲉⲓ ⲛ̅ⲟⲩⲟⲉⲓⲕ ⲉⲛϥ̅ϣⲟⲟⲡ ⲁⲛ ⲛ̅ϭⲓ ⲡⲉⲧⲛⲁⲡⲱϣϥ̅ ⲛⲁⲩ.
  <span style="color:#b00e23">(ⲉ̅)</span> ⲏⲍ. ⲛⲉⲧⲟⲩⲱⲙ ⲛ̅ⲛⲉϩⲃⲏⲩⲉ ⲁⲩⲱ ⲛⲉⲧⲟⲩϩⲗⲟⲟⲗⲉ
  ⲙ̅ⲙⲟⲟⲩ ϩⲓϫⲛ̅ ⲛ̅ⲕⲟⲕⲕⲟⲥ ⲁⲩϭⲟⲟⲗⲟⲩ ⲙ̅ⲡⲓⲧⲛ̅. <span style=
  "color:#b00e23">(ⲋ̅)</span> ⲟⲩⲁⲩ. ⲁⲥⲁϣⲁⲓ ⲛ̅ϭⲓ ⲧⲁⲛⲟⲙⲓⲁ ⲛ̅ⲧϣⲉⲉⲣⲉ ⲙ̅ⲡⲁⲗⲁⲟⲥ ⲉϩⲟⲩⲉ
  ⲧⲁⲛⲟⲙⲓⲁ ⲛ̅ⲥⲟⲇⲟⲙⲁ. ⲧⲁⲓ ⲉⲧⲁⲩϣⲣ̅ϣⲱⲣⲥ̅ ϩⲛ ⲟⲩϭⲉⲡⲏ ⲙ̅ⲡⲟⲩⲙ̅ⲕⲁϩ ⲉⲛⲉⲩϭⲓϫ ⲛ̅ϩⲏⲧⲥ̅.
  <span style="color:#b00e23">(ⲍ̅)</span> ⲍⲁⲓ. ⲁⲩⲧⲃ̅ⲃⲟ ⲛ̅ϭⲓ ⲛⲉⲥⲛⲁⲍⲓⲣⲁⲓⲟⲥ
  ⲉⲧⲡⲟⲣϫ̅ ⲉⲃⲟⲗ ⲁⲩⲟⲩⲃⲁϣ ⲉϩⲟⲩⲉ ⲟⲩⲭⲓⲱⲛ ⲁⲩⲧⲱⲕ ⲉϩⲟⲩⲉ ⲡⲉⲣⲱⲧⲉ. ⲡⲉⲩⲉⲓⲛⲉ ⲥⲟⲧⲡ̅ ⲉϩⲟⲩⲉ
  ⲟⲩⲱⲛⲉ ⲛ̅ⲥⲁⲡⲡⲓⲣⲟⲛ. <span style="color:#b00e23">(ⲏ̅)</span> ⲏⲑ. ⲡⲉⲩⲉⲓⲛⲉ
  ⲁϥⲕⲣⲟⲙⲣⲙ̅ ⲉϩⲟⲩⲉ ⲟⲩϩⲁⲓⲃⲉⲥ ⲙ̅ⲡⲟⲩⲥⲟⲩⲱⲛⲟⲩ ϩⲛ̅ ⲛⲉϩⲓⲟⲟⲩⲉ. ⲁ ⲡⲉⲩϣⲁⲁⲣ ⲧⲱϭⲉ ⲉⲛⲉⲩⲕⲉⲉⲥ
  ⲁⲩϣⲟⲟⲩⲉ ⲁⲩⲣ̅ⲑⲉ ⲛ̅ⲟⲩϣⲉ. <span style="color:#b00e23">(ⲑ̅)</span> ⲧⲏⲑ. ⲛⲁⲛⲟⲩ
  ⲛⲉⲛⲧⲁⲩϣⲟⲟϭⲟⲩ ϩⲛ̅ ⲧⲥⲏϥⲉ ⲉϩⲟⲩⲉ ⲛⲉⲛⲧⲁⲩϣⲱϭⲉ ϩⲙ̅ ⲫⲉⲃⲱⲱⲛ ϫⲉ ⲁⲩⲙⲟⲟϣⲉ ⲉⲩϫⲟⲧϩ̅ ϩⲁ
  ⲡⲉⲕϩⲟ ⲛ̅ⲟⲉⲓⲕ ⲙⲛ̅ ⲛⲉϩⲃⲏⲩⲉ ⲛ̅ⲧⲥⲱϣⲉ. <span style="color:#b00e23">(ⲓ̅)</span>
  ⲓⲱⲇ. ⲛ̅ϭⲓϫ ⲛ̅ⲛⲉϩⲓⲟⲙⲉ ⲛ̅ϣⲁⲛϩⲧⲏⲩ ⲁⲩⲡⲓⲥⲉ ⲛ̅ⲛⲉⲩϣⲏⲣⲉ. ⲁⲩϣⲱⲡⲉ ⲛⲁⲩ ⲛ̅ϩⲣⲉ ϩⲙ̅ ⲡⲟⲩⲱϣϥ̅
  ⲛ̅ⲧϣⲉⲉⲣⲉ ⲙ̅ⲡⲁⲗⲁⲟⲥ. <span style="color:#b00e23">(ⲓ̅ⲁ̅)</span> ⲕⲁⲫ. ⲁ ⲡϫⲟⲉⲓⲥ
  ϫⲱⲕ ⲉⲃⲟⲗ ⲙ̅ⲡϭⲱⲛⲧ̅ ⲛ̅ⲧⲉϥⲟⲣⲅⲏ. ⲁⲩⲱ ⲁϥϫⲉⲣⲟ ⲛ̅ⲟⲩⲥⲁⲧⲉ ϩⲛ̅ ⲥⲓⲱⲛ ⲁⲥⲟⲩⲱⲙ ⲛ̅ⲛⲉⲥⲥⲛ̅ⲧⲉ.
  <span style="color:#b00e23">(ⲓ̅ⲃ̅)</span> ⲗⲁⲃⲇ. ⲙ̅ⲡⲟⲩⲡⲓⲥⲧⲉⲩⲉ ⲛ̅ϭⲓ ⲛⲉⲣⲱⲟⲩ
  ⲙ̅ⲡⲕⲁϩ ⲟⲩⲟⲛ ⲛⲓⲙ ⲉⲧⲟⲩⲏϩ ϩⲛ̅ ⲧⲟⲓⲕⲟⲩⲙⲉⲛⲏ. ϫⲉ ϥⲛⲁⲃⲱⲕ ⲉϩⲟⲩⲛ ⲛ̅ϭⲓ ⲡϫⲁϫⲉ ⲙⲛ̅
  ⲡⲉⲧⲑⲗⲓⲃⲉ ⲙ̅ⲙⲟⲟⲩ ϩⲓⲧⲛ̅ ⲙ̅ⲡⲩⲗⲏ ⲛ̅ⲑⲓ̅ⲏ̅ⲙ̅. <span style=
  "color:#b00e23">(ⲓ̅ⲅ̅)</span> ⲙⲏⲙ. ⲉⲧⲃⲉ ⲛ̅ⲛⲟⲃⲉ ⲛ̅ⲛⲉⲥⲡⲣⲟⲫⲏⲧⲏⲥ ⲙⲛ̅ ⲛ̅ϫⲓⲛϭⲟⲛⲥ̅
  ⲛ̅ⲛⲉⲥⲟⲩⲏⲏⲃ ⲛⲉⲛⲧⲁⲩⲡⲱϩⲧ̅ ⲛ̅ⲟⲩⲥⲛⲟϥ ⲛ̅ⲇⲓⲕⲁⲓⲟⲥ ϩⲛ̅ ⲧⲉⲥⲙⲏⲧⲉ. <span style=
  "color:#b00e23">(ⲓ̅ⲇ̅)</span> ⲛⲟⲩⲙ. ⲁⲩⲕⲓⲙ ⲛ̅ϭⲓ ⲛⲉⲧⲣⲟⲉⲓⲥ ⲉⲣⲟⲥ ϩⲛ̅ ⲛⲉϩⲓⲟⲟⲩⲉ
  ⲁⲩⲧⲟⲗⲙⲟⲩ ⲛ̅ⲥⲛⲟϥ ϩⲙ̅ ⲡⲧⲣⲉⲩⲧⲙ̅ϭⲙ̅ϭⲟⲙ ⲁⲩϫⲱϩ ⲉⲛⲉⲩϩⲟⲉⲓⲧⲉ. <span style=
  "color:#b00e23">(ⲓ̅ⲉ̅)</span> ⲥⲁⲙⲭ. ⲥⲁϩⲉ ⲧⲏⲩⲧⲛ̅ ⲉⲃⲟⲗ ⲛ̅ⲕⲁⲑⲁⲣⲧⲟⲥ ⲁϫⲓⲥ ⲛⲁⲩ ϫⲉ
  ⲥⲁϩⲱⲧⲛ̅ ⲉⲃⲟⲗ ⲥⲁϩⲱⲧⲛ̅ ⲉⲃⲟⲗ ⲙ̅ⲡⲣ̅ϫⲱϩ ⲉⲣⲟⲟⲩ. ϫⲉ ⲁⲩϫⲉⲣⲟ ⲁⲩⲱ ⲁⲩⲕⲓⲙ ⲁϫⲓⲥ ϩⲛ̅
  ⲛ̅ϩⲉⲑⲛⲟⲥ ϫⲉ ⲛ̅ⲛⲉⲩⲟⲩⲱϩ ⲉⲧⲟⲟⲧⲟⲩ ⲉⲧⲣⲉⲩϣⲱⲡⲉ ϩⲙ̅ ⲡⲙⲁ ⲛ̅ϭⲟⲉⲓⲗⲉ. <span style=
  "color:#b00e23">(ⲓ̅ⲋ̅)</span> ⲁⲓⲛ. ⲫⲟ ⲙ̅ⲡϫⲟⲉⲓⲥ ⲡⲉ ⲧⲉⲩⲙⲉⲣⲓⲥ ⲛϥ̅ⲛⲁⲟⲩⲱϩ ⲁⲛ
  ⲉⲧⲟⲟⲧϥ̅ ⲉϭⲱϣⲧ̅ ⲉϫⲱⲟⲩ. ⲙ̅ⲡⲟⲩϫⲓ ⲫⲟ ⲛ̅ⲛ̅ⲟⲩⲏⲏⲃ ⲙ̅ⲡⲟⲩⲛⲁ ⲛ̅ⲛ̅ϩⲗⲗⲟ. <span style=
  "color:#b00e23">(ⲓ̅ⲍ̅)</span> ⲫⲏ. ⲉⲧⲓ ⲉⲛϣⲟⲟⲡ ⲁ ⲛⲉⲛⲃⲁⲗ ⲱϫⲛ̅ ⲛ̅ⲥⲁ ⲧⲉⲛⲃⲟⲏⲑⲓⲁ ϩⲉⲛ
  ⲡⲉⲧϣⲟⲩⲉⲓⲧ ⲛⲉⲧⲛϭⲱϣⲧ̅ ϩⲏⲧⲟⲩ. ⲥⲁⲇⲏ ⲁⲛϭⲱϣⲧ̅ ⲉⲃⲟⲗ ϩⲏⲧϥ̅ ⲛ̅ⲟⲩϩⲉⲑⲛⲟⲥ ⲉⲛϥ̅ⲛⲁⲧⲟⲩϫⲟⲛ
  ⲁⲛ. <span style="color:#b00e23">(ⲓ̅ⲏ̅)</span> ⲁⲛϩⲁⲣⲉϩ ⲉⲛⲉⲛϣⲏⲣⲉ ⲕⲟⲩⲓ
  ⲉⲧⲙ̅ⲧⲣⲉⲩⲙⲟⲟϣⲉ ϩⲛ̅ ⲛⲉⲛⲡⲗⲁⲧⲓⲁ. ⲕⲱⲫ. ⲁϥϩⲱⲛ ⲉϩⲟⲩⲛ ⲛ̅ϭⲓ ⲡⲉⲛⲟⲩⲟⲉⲓϣ ⲁ ⲛⲉⲛϩⲟⲟⲩ ϫⲱⲕ
  ⲉⲃⲟⲗ ⲁϥⲉⲓ ⲛ̅ϭⲓ ⲡⲉⲛⲕⲁⲓⲣⲟⲥ. <span style="color:#b00e23">(ⲓ̅ⲑ̅)</span> ⲁⲩϣⲱⲡⲉ
  ⲉⲩⲁⲥⲱⲟⲩ ⲛ̅ϭⲓ ⲛⲉⲧⲡⲏⲧ ⲛ̅ⲥⲱⲛ ⲉϩⲟⲩⲉ ⲛⲁϩⲉⲧⲟⲥ ⲛ̅ⲧⲡⲉ. ⲁⲩⲙⲟⲩϩ ϩⲓϫⲛ̅ ⲛ̅ⲧⲟⲟⲩ ⲁⲩϭⲱⲣϭ̅
  ⲉⲣⲟⲛ ϩⲓ ⲡϫⲁⲉⲓⲉ. <span style="color:#b00e23">(ⲕ̅)</span> ⲣⲏⲥ. ⲡⲉⲡⲛ̅ⲁ̅ ⲙ̅ⲡⲉⲛϩⲟ
  ⲡⲉ ⲡⲉⲭ̅ⲥ̅ ⲡϫⲟⲉⲓⲥ ⲁⲩⲧⲁϩⲟⲟⲩ ϩⲛ̅ ⲛⲉⲩⲧⲁⲕⲟ ⲡⲁⲓ ⲉⲛⲧⲁⲩϫⲟⲟϥ ϫⲉ ϩⲛ̅ ⲧⲉϥϩⲁⲉⲓⲃⲉⲥ
  ⲧⲛ̅ⲛⲁⲟⲩϫⲁⲓ ϩⲛ̅ ⲛ̅ϩⲉⲑⲛⲟⲥ. <span style="color:#b00e23">(ⲕ̅ⲁ̅)</span> ⲥⲉⲛ. ⲣⲁϣⲉ
  ⲛ̅ⲧⲉⲉⲩⲫⲣⲁⲛⲉ ⲧϣⲉⲉⲣⲉ ⲛ̅ϯⲇⲟⲩⲙⲁⲓⲁ ⲧⲉⲧⲟⲩⲏϩ ϩⲓϫⲙ̅ ⲡⲕⲁ. ⲕⲁⲓ ⲅⲁⲣ ϥⲛⲏⲩ ⲉϫⲱ ϩⲱⲱⲧⲉ ⲛ̅ϭⲓ
  ⲡⲁⲡⲟⲧ ⲙ̅ⲡϫⲟⲉⲓⲥ ⲧⲉⲛⲁϯϩⲉ ⲁⲩⲱ ⲛ̅ⲧⲉⲡⲱϩⲧ̅ ⲉⲃⲟⲗ. <span style=
  "color:#b00e23">(ⲕ̅ⲃ̅)</span> ⲑⲁⲩ. ⲁⲥⲱϫⲛ̅ ⲛ̅ϭⲓ ⲧⲟⲩⲁⲛⲟⲙⲓⲁ ⲧϣⲉⲉⲣⲉ ⲛ̅ⲥⲓⲱⲛ.
  ⲛ̅ⲛⲉϥⲟⲩⲱϩ ⲉⲧⲟⲟⲧϥ̅ ⲉⲡⲟⲟⲛⲉ ⲉⲃⲟⲗ. ⲁϥϭⲙ̅ⲡϣⲓⲛⲉ ⲛ̅ⲛⲟⲩⲁⲛⲟⲙⲓⲁ ⲧϣⲉⲉⲣⲉ ⲛ̅ⲉⲇⲱⲙ ⲁϥϭⲱⲗⲡ̅
  ⲉⲃⲟⲗ ⲛ̅ⲛⲟⲩⲙⲛ̅ⲧϣⲁϥⲧⲉ.</p>

  <h3 id="lamentations_of_jeremiah5">5</h3>

  <p><span style="color:#b00e23">(ⲁ̅)</span> ⲁⲣⲓⲡⲙⲉⲉⲩⲉ ⲡϫⲟⲉⲓⲥ ϫⲉ ⲟⲩ ⲡⲉⲛⲧⲁϥϣⲱⲡⲉ
  ⲙ̅ⲙⲟⲛ ⲛⲅ̅ϭⲱϣⲧ̅ ⲛⲅ̅ⲛⲁⲩ ⲉⲡⲉⲛⲛⲟϭⲛⲉϭ. <span style="color:#b00e23">(ⲃ̅)</span> ⲁ
  ⲧⲉⲛⲕⲗⲏⲣⲟⲛⲟⲙⲓⲁ ⲕⲧⲟⲥ ⲛ̅ϩⲉⲛϣⲙ̅ⲙⲟ. ⲁ ⲛⲉⲛⲏⲓ ⲣ̅ⲛⲁ ϩⲉⲛϣⲙ̅ⲙⲟ. <span style=
  "color:#b00e23">(ⲅ̅)</span> ⲁⲛϣⲱⲡⲉ ⲛ̅ⲟⲣⲫⲁⲛⲟⲥ ⲉⲙⲛ̅ⲓ̈ⲱⲧ ϣⲟⲟⲡ ⲛⲁⲛ ⲁ ⲛⲉⲛⲙⲁⲁⲩ ⲣ̅ⲑⲉ
  ⲛ̅ϩⲉⲛⲭⲏⲣⲁ. <span style="color:#b00e23">(ⲇ̅)</span> ϩⲛ̅ ⲛⲉⲛϩⲟⲟⲩ ⲡⲉⲛⲙⲟⲟⲩ ⲉⲛⲥⲱ
  ⲙ̅ⲙⲟϥ ϩⲁ ϩⲟⲙⲛ̅ⲧ ⲛⲉⲛϣⲉ ϩⲁ ϣⲃⲉⲓⲱ. <span style="color:#b00e23">(ⲉ̅)</span> ⲁⲩⲉⲓ
  ⲉϫⲛ̅ ⲡⲉⲛⲙⲁⲕϩ̅ ⲁⲩⲡⲱⲧ ⲛ̅ⲥⲱⲛ ⲁⲛϩⲓⲥⲉ ⲙ̅ⲡⲛ̅ⲙ̅ⲧⲟⲛ. <span style=
  "color:#b00e23">(ⲋ̅)</span> ⲁ ⲕⲏⲙⲉ ϯ ⲧⲟⲟⲧϥ̅ ⲛⲁⲥⲥⲟⲩⲣ̅ ⲉⲩⲥⲉⲓ ⲛ̅ⲟⲉⲓⲕ.
  <span style="color:#b00e23">(ⲍ̅)</span> ⲛⲉⲛⲉⲓⲟⲧⲉ ⲁⲩⲣ̅ⲛⲟⲃⲉ ⲁⲩⲱ ⲛ̅ⲥⲉϣⲟⲟⲡ ⲁⲛ.
  ⲁⲛⲟⲛ ⲇⲉ ⲁⲛϥⲓ ϩⲁ ⲛⲉⲩⲁⲛⲟⲙⲓⲁ. <span style="color:#b00e23">(ⲏ̅)</span> ⲁ
  ϩⲉⲛϩⲙ̅ϩⲁⲗ ⲣ̅ϫⲟⲉⲓⲥ ⲉⲣⲟⲛ. ⲙ̅ⲙⲛ̅ ⲡⲉⲧⲥⲱⲧⲉ ⲙ̅ⲙⲟⲛ ⲉⲃⲟⲗ ϩⲛ̅ ⲛⲉⲩϭⲓϫ. <span style=
  "color:#b00e23">(ⲑ̅)</span> ϩⲛ ⲛⲉⲛⲯⲩⲭⲏ ⲧⲛ̅ⲛⲁϫⲓ ⲉϩⲟⲩⲛ ⲙ̅ⲡⲉⲛⲟⲉⲓⲕ. ⲙ̅ⲡⲉⲙ̅ⲧⲟ ⲉⲃⲟⲗ
  ⲛ̅ⲧⲥⲏϥⲉ ⲙ̅ⲡϫⲁⲉⲓⲉ <span style="color:#b00e23">(ⲓ̅)</span> ⲁ ⲡⲉⲛϣⲁⲁⲣ ⲕⲙⲟⲙ ⲛ̅ⲑⲉ
  ⲛ̅ⲟⲩⲧⲣⲓⲣ ⲁⲩⲥⲟⲕⲟⲩ ⲉⲡⲉⲥⲏⲧ ϩⲓ ⲟⲩⲥⲟⲡ ⲙ̅ⲡⲉⲙ̅ⲧⲟ ⲉⲃⲟⲗ ⲛ̅ⲛ̅ϩⲁⲧⲏⲩ ⲙ̅ⲫⲉⲃⲱⲱⲛ
  <span style="color:#b00e23">(ⲓ̅ⲁ̅)</span> ⲛⲉϩⲓⲟⲙⲉ ⲉⲧϩⲛ̅ ⲥⲓⲱⲛ ⲁⲩⲑⲃ̅ⲃⲓⲟⲟⲩ
  ⲁⲩⲑⲃ̅ⲃⲓⲟ ⲛ̅ⲙ̅ⲡⲁⲣⲑⲉⲛⲟⲥ ϩⲛ̅ ⲙ̅ⲡⲟⲗⲓⲥ ⲛ̅ⲓⲟⲩⲇⲁ. <span style=
  "color:#b00e23">(ⲓ̅ⲃ̅)</span> ⲛ̅ⲁⲣⲭⲱⲛ ⲁⲩⲉⲓϣⲉ ⲙ̅ⲙⲟⲟⲩ ⲉϩⲣⲁⲓ ϩⲛ̅ ⲛⲉⲩϭⲓϫ
  ⲙ̅ⲡⲟⲩϯⲉⲟⲟⲩ ⲛ̅ⲛⲉⲡⲣⲉⲥⲃⲩⲧⲉⲣⲟⲥ. <span style="color:#b00e23">(ⲓ̅ⲅ̅)</span> ⲛ̅ⲥⲱⲧⲡ̅
  ⲁⲩϩⲙⲟⲟⲥ ⲁⲩⲣⲓⲙⲉ ⲁⲩⲛⲟⲩⲧ ϩⲙ̅ ⲡⲙⲁ ⲛ̅ⲛⲟⲩⲧ. ⲁⲩⲱ ⲛ̅ϩⲣ̅ϣⲓⲣⲉ ⲁⲩⲣ̅ϭⲱⲃ ϩⲛ̅ ϩⲉⲛⲥⲁϣ ⲛ̅ϣⲉ.
  <span style="color:#b00e23">(ⲓ̅ⲇ̅)</span> ⲛ̅ϩⲗⲗⲟ ⲁⲩⲗⲟ ϩⲓⲣⲛ̅ ⲙ̅ⲡⲩⲗⲏ ⲁⲛⲥⲱⲧⲡ̅ ⲗⲟ
  ⲉⲩϫⲱ ⲛ̅ⲛⲉⲩⲯⲁⲗⲙⲟⲥ. <span style="color:#b00e23">(ⲓ̅ⲉ̅)</span> ⲁϥⲱϫⲛ̅ ⲛ̅ϭⲓ ⲡⲣⲁϣⲉ
  ⲙ̅ⲡⲉⲛϩⲏⲧ ⲁ ⲡⲉⲛⲭⲟⲣⲟⲥ ⲕⲧⲟϥ ⲉⲩϩⲏⲃⲉ. <span style="color:#b00e23">(ⲓ̅ⲋ̅)</span>
  ⲁϥϩⲉ ⲛ̅ϭⲓ ⲡⲉⲕⲗⲟⲙ ⲛ̅ⲧⲉⲛⲁⲡⲉ. ⲟⲩⲟⲉⲓ ⲛⲁⲛ ϫⲉ ⲁⲛⲣ̅ⲛⲟⲃⲉ. <span style=
  "color:#b00e23">(ⲓ̅ⲍ̅)</span> ⲉⲧⲃⲉ ⲡⲁⲓ ⲁ ⲡⲉⲛϩⲏⲧ ϣⲱⲡⲉ ⲉϥⲙⲟⲕϩ̅. ⲉⲧⲃⲉ ⲡⲁⲓ ⲁ
  ⲛⲉⲛⲃⲁⲗ ⲣ̅ⲕⲁⲕⲉ. <span style="color:#b00e23">(ⲓ̅ⲏ̅)</span> ⲉϫⲙ̅ ⲡⲧⲟⲟⲩ ⲛ̅ⲥⲓⲱⲛ ϫⲉ
  ⲁϥⲧⲁⲕⲟ ⲁ ⲛ̅ⲃⲁϣⲟⲣ ⲙⲟⲟϣⲉ ϩⲓϫⲱϥ. <span style="color:#b00e23">(ⲓ̅ⲑ̅)</span> ⲛ̅ⲧⲟⲕ
  ϫⲉ ⲡϫⲟⲉⲓⲥ ⲕϣⲟⲟⲡ ϣⲁ ϩⲉⲛⲅⲉⲛⲉⲁ ⲙⲛ̅ ϩⲉⲛⲅⲉⲛⲉⲁ. <span style=
  "color:#b00e23">(ⲕ̅)</span> ⲉⲧⲃⲉ ⲟⲩ ⲕⲛⲁⲣ̅ ⲡⲉⲛⲱⲃϣ̅ ⲉⲩⲑⲃ̅ⲃⲓⲟ ⲛⲁⲛ. ⲉⲕⲛⲁⲕⲁⲁⲛ
  ⲛ̅ⲥⲱⲕ ⲉϩⲉⲛϩⲟⲟⲩ ⲉⲛⲁϣⲱⲟⲩ. <span style="color:#b00e23">(ⲕ̅ⲁ̅)</span> ⲕⲧⲟⲛ ϣⲁⲣⲟⲕ
  ⲡϫⲟⲉⲓⲥ ⲁⲩⲱ ⲧⲛ̅ⲛⲁⲕⲧⲟⲛ ⲛⲅ̅ⲣ̅ ⲛⲉⲛϩⲟⲟⲩ ⲛ̅ⲃⲣ̅ⲣⲉ ⲛ̅ⲑⲉ ⲛ̅ϣⲟⲣⲡ̅. <span style=
  "color:#b00e23">(ⲕ̅ⲃ̅)</span> ϫⲉ ϩⲛ̅ ⲟⲩⲕⲱ ⲛ̅ⲥⲱⲕ ⲁⲕⲕⲁⲁⲛ ⲛ̅ⲥⲱⲕ ⲁⲩⲱ ⲁⲕϭⲱⲛⲧ̅ ⲉⲣⲟⲛ
  ⲉⲙⲁⲧⲉ. ⲛⲉⲑⲣⲏⲛⲟⲥ ⲛ̅ⲓⲉⲣⲉⲙⲓⲁⲥ</p>
</body>
</html>
