<!DOCTYPE html>
<html>
<head>
  <meta charset="utf-8">
  <title>Jonah</title>
  <style>
    .a {
      color: blue;
    }
    .column {
        float: left;
        width: 50%;
    }
    .row:after {
        content: "";
        display: table;
        clear: both;
    }
  </style>
</head>
<body>
  <h2 id="jonah">Jonah</h2>
  <a href="#jonah1">1</a> <a href="#jonah2">2</a> <a href="#jonah3">3</a>
  <a href="#jonah4">4</a>
  <h3 id="jonah1">1</h3>

  <p>ⲓ̈ⲱⲛⲁⲥ <span style="color:#b00e23">(ⲁ̅)</span> ⲡϣⲁϫⲉ ⲙ̅ⲡϫⲟⲉⲓⲥ ⲁϥϣⲱⲡⲉ ϣⲁ
  ⲓ̈ⲱⲛⲁⲥ ⲡϣⲏⲣⲉ ⲛ̅ⲁⲙⲁⲑⲉⲓ ⲉϥϫⲱ ⲙ̅ⲙⲟⲥ <span style="color:#b00e23">(ⲃ̅)</span> ϫⲉ
  ⲧⲱⲟⲩⲛⲅ̅ ⲃⲱⲕ ⲉϩⲣⲁⲓ̈ ⲉⲧⲛⲓⲛⲉⲩⲏ ⲧⲛⲟϭ ⲙ̅ⲡⲟⲗⲉⲓⲥ ⲛⲅ̅ⲕⲏⲣⲩⲥⲥⲉ ⲉϩⲣⲁⲓ̈ ⲛ̅ϩⲏⲧⲥ̅ ϫⲉ ⲁ
  ⲡⲉⲩⲟⲉⲓϣ ⲛ̅ⲧⲉⲥⲕⲁϭⲓⲁ ⲉⲓ ⲉϩⲣⲁⲓ̈ ⲙ̅ⲡⲁⲙ̅ⲧⲟ ⲉⲃⲟⲗ <span style=
  "color:#b00e23">(ⲅ̅)</span> ⲁⲩⲱ ⲁϥⲧⲱⲟⲩⲛ ⲛ̅ϭⲓ ⲓ̈ⲱⲛⲁⲥ ⲉⲡⲱⲧ ⲉⲑⲁⲣⲥⲉⲓⲥ ⲛ̅ⲛⲁϩⲣⲛ̅
  ⲡϩⲟ ⲙ̅ⲡϫⲟⲉⲓⲥ ⲁⲩⲱ ⲁϥⲃⲱⲕ ⲉϩⲣⲁⲓ̈ ⲉⲓ̈ⲟⲡⲏ ⲁϥϭⲛ̅ ⲟⲩϫⲟⲉⲓ ⲉϥⲛⲁⲥϭⲏⲣ ⲉⲑⲁⲣⲥⲉⲓⲥ ⲁϥϯ
  ⲧⲉϥϩⲏⲙⲉ ⲁϥⲧⲁⲗⲉ ⲉⲣⲟϥ ⲉⲥϭⲏⲣ ⲛⲙ̅ⲙⲁϥ ⲉⲑⲁⲣⲥⲉⲓⲥ ⲛ̅ⲛⲁϩⲣⲛ̅ ⲡϩⲟ ⲙ̅ⲡϫⲟⲉⲓⲥ <span style=
  "color:#b00e23">(ⲇ̅)</span> ⲁⲩⲱ ⲡϫⲟⲉⲓⲥ ⲁϥⲧⲟⲩⲛⲟⲥ ⲟⲩⲛⲟϭ ⲛ̅ⲧⲏⲟⲩ ⲉϩⲣⲁⲓ̈
  ⲉⲧⲉⲑⲁⲗⲗⲁⲥⲥⲁ ⲁⲩⲛⲟϭ ⲛ̅ϩⲟⲉⲓⲙ ϣⲱⲡⲉ ⲉϩⲣⲁⲓ̈ ⲛ̅ϩⲏⲧⲥ̅ ⲁⲩⲱ ⲡϫⲟⲉⲓ ⲁϥϭⲓⲛⲇⲩⲛⲉⲩⲉ ⲉⲧⲁⲕⲟ
  <span style="color:#b00e23">(ⲉ̅)</span> ⲁ ⲛ̅ⲛⲉⲉϥ ⲣ̅ϩⲟⲧⲉ ϩⲛ̅ ⲟⲩⲛⲟϭ ⲛ̅ϩⲟⲧⲉ ⲁⲩⲱ
  ⲁⲩⲱϣ ⲉⲃⲟⲗ ⲛ̅ϭⲓ ⲡⲟⲩⲁ ⲡⲟⲩⲁ ⲉϩⲣⲁⲓ̈ ⲉⲡⲉϥⲛⲟⲩⲧⲉ ⲁⲩⲱ ⲁⲩⲛⲟⲩϫⲉ ⲉⲃⲟⲗ ϩⲛ̅ ⲛⲉⲥⲕⲉⲩⲏ ⲉⲧϩⲓ
  ⲡϫⲟⲉⲓ ⲉⲧⲉⲑⲁⲗⲗⲁⲥⲥⲁ ⲉⲧⲣⲉ ⲡϫⲟⲓ̈ ⲁⲥⲁⲓ̈ ⲉⲣⲟⲟⲩ ⲓ̈ⲱⲛⲁⲥ ⲇⲉ ⲁϥⲃⲱⲕ ⲉϩⲣⲁⲓ̈ ⲉⲡⲟⲩⲛⲧ̅
  ⲙ̅ⲡϫⲟⲉⲓ ⲁϥⲛ̅ⲕⲟⲧⲕ̅ ⲁϥϩⲣ̅ϩⲣ̅ <span style="color:#b00e23">(ⲋ̅)</span> ⲁⲩⲱ ⲁϥϯ
  ⲡⲉϥⲟⲩⲟⲉⲓ ⲉⲣⲟϥ ⲛ̅ϭⲓ ⲡⲛⲉⲉϥ ⲉⲧϩⲓ ϩⲏ ⲉϥϫⲱ ⲙ̅ⲙⲟⲥ ⲛⲁϥ ϫⲉ ⲉⲧⲃⲉ ⲟⲩ ⲛ̅ⲧⲟⲕ ⲕϩⲣ̅ϩⲣ̅
  ⲧⲱⲟⲩⲛ &lt;ⲛ&gt;ⲅ̅ⲉⲡⲉⲓⲕⲁⲗⲉⲓ ⲙ̅ⲡⲉⲕⲛⲟⲩⲧⲉ ⲙⲉϣⲁⲕ ⲉϥⲉⲛⲁϩⲙⲛ̅ ⲛ̅ϭⲓ ⲡⲉⲕⲛⲟⲩⲧⲉ
  ⲛ̅ⲧⲛ̅ⲧⲙ̅ⲙⲟⲩ <span style="color:#b00e23">(ⲍ̅)</span> ⲡⲉϫⲉ ⲡⲟⲩⲁ ⲡⲟⲩⲁ
  ⲙ̅ⲡⲉⲧϩⲓⲧⲟⲩⲱϥ ϫⲉ ⲁⲙⲏⲉⲓⲧⲛ̅ ⲛ̅ⲧⲛ̅ⲛⲉϫ ⲕⲗⲏⲣⲟⲥ ⲧⲁⲣⲛ̅ ⲉⲓⲙⲉ ϫⲉ ⲉⲧⲃⲉ ⲟⲩ ⲛ̅ϩⲱⲃ
  ⲧⲉⲓ̈ⲕⲁϭⲓⲁ ϩⲓϫⲱⲛ ⲁⲩⲛⲉϫ ⲕⲗⲏⲣⲟⲥ ⲁⲩⲱ ⲁ ⲡⲉⲕⲗⲏⲣⲟⲥ ⲉⲓ ⲉϫⲛ̅ ⲓ̈ⲱⲛⲁⲥ <span style=
  "color:#b00e23">(ⲏ̅)</span> ⲡⲉϫⲁⲩ ⲛⲁϥ ϫⲉ ⲧⲁⲙⲟⲛ ϫⲉ ⲉⲧⲃⲉ ⲟⲩ ⲛ̅ϩⲱⲃ ⲧⲉⲓ̈ⲕⲁϭⲓⲁ
  ϩⲓϫⲱⲛ ⲟⲩ ⲧⲉ ⲧⲉⲕⲉⲓⲟⲡⲉ ⲁⲩⲱ ⲛ̅ⲧⲁⲕⲉⲓ ⲧⲱⲛ ⲁⲩⲱ ⲉⲕⲛⲁⲃⲱⲕ ⲉⲧⲱⲛ ⲛ̅ⲧⲕ̅ ⲟⲩ ⲉⲃⲟⲗ ⲛ̅ⲧⲟⲕ
  ⲛ̅ⲁϣ ⲛ̅ⲭⲱⲣⲁ ⲁⲩⲱ ⲉⲃⲟⲗ ϩⲛ̅ ⲛ̅ⲁϣ ⲛ̅ⲗⲁⲟⲥ <span style="color:#b00e23">(ⲑ̅)</span>
  ⲁⲩⲱ ⲡⲉϫⲁϥ ⲛⲁⲩ ϫⲉ ⲁⲛⲅ̅ ⲡϩⲙ̅ϩⲁⲗ ⲁⲛⲟⲕ ⲙ̅ⲡϫⲟⲉⲓⲥ ⲁⲩⲱ ⲡϫⲟⲉⲓⲥ ⲛ̅ⲧⲡⲉ ⲉⲓ̈ϣⲙ̅ϣⲉ ⲛⲁϥ
  ⲁⲛⲟⲕ ⲡⲁⲓ̈ ⲉⲛⲧⲁϥⲧⲁⲙⲓⲉ ⲑⲁⲗⲗⲁⲥⲥⲁ ⲛⲙ̅ ⲡⲉⲧϣⲟⲩⲱⲟⲩ <span style=
  "color:#b00e23">(ⲓ̅)</span> ⲁⲩⲱ ⲁⲩⲣ̅ϩⲟⲧⲉ ⲛ̅ϭⲓ ⲛ̅ⲣⲱⲙⲉ ϩⲛ̅ ⲟⲩⲛⲟϭ ⲛ̅ϩⲟⲧⲉ ⲡⲉϫⲁⲩ
  ⲛⲁϥ ϫⲉ ⲉⲧⲃⲉ ⲟⲩ ⲁⲕⲣ̅ ⲡⲁⲓ̈ ⲉⲡⲉⲓ ⲁⲩⲉⲓⲙⲉ ⲛ̅ϭⲓ ⲛ̅ⲣⲱⲙⲉ ϫⲉ ⲛ̅ⲧⲁϥⲡⲱⲧ ⲛ̅ⲛⲁϩⲣⲛ̅ ⲫⲟ
  ⲙ̅ⲡϫⲟⲉⲓⲥ ⲉⲃⲟⲗ ϫⲉ ⲁϥⲧⲁⲙⲟⲟⲩ <span style="color:#b00e23">(ⲓ̅ⲁ̅)</span> ⲡⲉϫⲁⲩ ⲛⲁϥ
  ϫⲉ ⲟⲩ ⲡⲉ ⲉⲧⲛ̅ⲛⲁⲁⲁϥ ⲛⲁⲕ ϫⲉ ⲉⲣⲉ ⲑⲁⲗⲗⲁⲥⲥⲁ ⲗⲟⲉⲥⲟ ⲛ̅ϩⲟⲉⲓⲙ ⲉⲣⲟⲛ ⲉⲃⲟⲗ ϫⲉ ⲧⲉⲑⲁⲗⲗⲁⲥ
  ⲛⲉⲥⲧⲱⲟⲩⲛ ⲛ̅ϩⲟⲩⲟ ⲉⲥⲛⲉϩⲥⲉ ⲛ̅ⲟⲩⲛⲟϭ ⲛ̅ϩⲟⲉⲓⲙ <span style=
  "color:#b00e23">(ⲓ̅ⲃ̅)</span> ⲡⲉϫⲉ ⲓ̈ⲱⲛⲁⲥ ⲛⲁⲩ ϫⲉ ϥⲓⲧ ⲛ̅ⲧⲉⲧⲛ̅ⲛⲟϫⲧ̅ ⲉⲑⲁⲗⲗⲁⲥⲥⲁ
  ⲁⲩⲱ ⲥⲛⲁⲗⲟ ⲉⲥⲟ ⲛ̅ϩⲟⲉⲓⲙ ⲉⲣⲱⲧⲛ̅ ⲉⲃⲟⲗ ϫⲉ ⲁⲓ̈ⲉⲓⲙⲉ ⲁⲛⲟⲕ ϫⲉ ⲉⲧⲃⲏⲏⲧ ⲉⲣⲉ ⲡⲉⲓ̈ⲛⲟϭ
  ⲛ̅ϩⲟⲉⲓⲙ ϩⲓϫⲱⲧⲛ̅ <span style="color:#b00e23">(ⲓ̅ⲅ̅)</span> ⲁⲩⲱ ⲛⲉⲩⲉⲓⲣⲉ ⲛ̅ⲁⲡⲁ
  ⲧⲟⲟⲧⲟⲩ ⲛ̅ϭⲓ ⲛ̅ⲣⲱⲙⲉ ⲉⲕⲧⲟⲟⲩ ⲉⲡⲉⲕⲣⲟ ⲁⲩⲱ ⲙ̅ⲡⲟⲩϣⲕⲧⲟⲟⲩ ⲉⲃⲟⲗ ϫⲉ ⲧⲉⲑⲁⲗⲗⲁⲥⲥⲁ
  ⲛⲉⲥⲣ̅ϩⲟⲉⲓⲙ ⲉⲙⲁⲧⲉ ⲉϫⲱⲟⲩ <span style="color:#b00e23">(ⲓ̅ⲇ̅)</span> ⲁⲩⲱ ⲁⲩⲱϣ
  ⲉⲃⲟⲗ ⲉϩⲣⲁⲓ̈ ⲉⲡϫⲟⲉⲓⲥ ⲉⲩϫⲱ ⲙ̅ⲙⲟⲥ ϫⲉ ⲙ̅ⲡⲣ̅ϭⲱⲛⲧ̅ ⲉⲣⲟⲛ ⲡϫⲟⲉⲓⲥ ⲙ̅ⲡⲣ̅ⲧⲣⲉⲛⲙⲟⲩ ⲉⲧⲃⲉ
  ⲧⲉⲯⲩⲭⲏ ⲙ̅ⲡⲉⲓ̈ⲣⲱⲙⲉ ⲙ̅ⲡⲣ̅ⲉⲓⲛⲉ ⲉϩⲣⲁⲓ̈ ⲉϫⲱⲛ ⲛ̅ⲟⲩⲥⲛⲟϥ ⲛ̅ⲇⲓⲕⲁⲓⲟⲛ ⲉⲃⲟⲗ ϫⲉ ⲛ̅ⲑⲉ ⲛ̅ⲧⲟⲕ
  ⲡϫⲟⲉⲓⲥ ⲉⲛⲧⲁⲕⲟⲩⲁϣⲥ ⲁⲕⲁⲁⲥ <span style="color:#b00e23">(ⲓ̅ⲉ̅)</span> ⲁⲩⲱ ⲁⲩϥⲓ
  ⲛ̅ⲓ̈ⲱⲛⲁⲥ ⲁⲩⲛⲟϫϥ ⲉϩⲣⲁⲓ̈ ⲉⲑⲁⲗⲗⲁⲥⲥⲁ ⲁ ⲧⲉⲑⲁⲗⲗⲁⲥⲥⲁ ⲗⲟⲉⲥⲟ ⲛ̅ϩⲟⲉⲓⲙ <span style=
  "color:#b00e23">(ⲓ̅ⲋ̅)</span> ⲁⲩⲱ ⲣ̅ⲣⲱⲙⲉ ⲁⲩⲣ̅ϩⲟⲧⲉ ϩⲏⲧϥ̅ ⲙ̅ⲡϫⲟⲉⲓⲥ ϩⲛ̅ ⲟⲩⲛⲟϭ
  ⲛ̅ϩⲟⲧⲉ ⲁⲩⲱ ⲁⲩϣⲱⲱⲧ ⲛ̅ⲟⲩⲑⲩⲥⲓⲁ ⲙ̅ⲡϫⲟⲉⲓⲥ ⲁⲩⲉⲣⲏⲧ ⲛ̅ϩⲉⲛⲉⲣⲏⲧ</p>

  <h3 id="jonah2">2</h3>

  <p><span style="color:#b00e23">(ⲁ̅)</span> ⲁⲩⲱ ⲡϫⲟⲉⲓⲥ ⲁϥⲟⲩⲉϩⲥⲁϩⲛⲉ ⲛ̅ⲟⲩⲛⲟϭ
  ⲛ̅ⲕⲏⲧⲟⲥ ⲁϥⲱⲙⲕ̅ ⲛ̅ⲓ̈ⲱⲛⲁⲥ. ⲁⲩⲱ ⲛⲉⲣⲉ ⲓ̈ⲱⲛⲁ ⲛ̅ϩⲏⲧϥ̅ ⲛ̅ⲕⲏⲧⲟⲥ ⲛ̅ϣⲟⲙⲛ̅ⲧ ⲛ̅ϩⲟⲟⲩ ⲙⲛ̅
  ϣⲟⲙⲧⲉ ⲛ̅ⲟⲩϣⲏ <span style="color:#b00e23">(ⲃ̅)</span> ⲁⲩⲱ ⲁϥϣⲗⲏⲗ ⲛ̅ϭⲓ ⲓ̈ⲱⲛⲁ
  ⲉⲡϫⲟⲉⲓⲥ ⲡⲉϥⲛⲟⲩⲧⲉ ⲉϥⲛ̅ϩⲏⲧϥ ⲙ̅ⲡⲕⲏⲧⲟⲥ <span style="color:#b00e23">(ⲅ̅)</span>
  ⲉϥϫⲱ ⲙ̅ⲙⲟⲥ ϫⲉ ⲁⲓ̈ϫⲓϣⲕⲁⲕ ⲉⲃⲟⲗ ϩⲛ̅ ⲧⲁ ⲑⲗⲓⲯⲉⲓⲥ ⲉϩⲣⲁⲓ̈ ⲉⲡϫⲟⲉⲓⲥ ⲡⲁⲛⲟⲩⲧⲉ ⲁϥⲥⲱⲧⲙ̅
  ⲉⲣⲟⲉⲓ ⲁⲓ̈ⲱϣ ⲉⲃⲟⲗ ⲉⲓ̈ⲛ̅ϩⲏⲧϥ̅ ⲛ̅ⲁⲙⲛ̅ⲧⲉ ⲁⲩⲱ ⲁⲕⲥⲱⲧⲙ̅ ⲉⲡⲁϩⲣⲟⲟⲩ <span style=
  "color:#b00e23">(ⲇ̅)</span> ⲁⲕⲛⲟϫⲧ̅ ⲉϩⲣⲁⲓ̈ ⲉⲛ̅ϣⲓⲕ ⲙ̅ⲫⲏⲧ ⲛ̅ⲑⲁⲗⲗⲁⲥⲥⲁ ⲁⲩⲱ
  ϩⲉⲛⲉⲓⲉⲣⲱⲟⲩ ⲁⲩⲕⲱⲧⲉ ⲉⲣⲟⲉⲓ ⲛⲉⲕϩⲟⲧⲉ ⲧⲏⲣⲟⲩ ⲙⲛ̅ ⲛⲉⲕϩⲟⲉⲓⲙ ⲁⲩⲉⲓ ⲉϩⲣⲁⲓ̈ ⲉϫⲱⲉⲓ
  <span style="color:#b00e23">(ⲉ̅)</span> ⲁⲛⲟⲕ ϩⲱ ⲁⲓ̈ϫⲱ ⲙ̅ⲙⲟⲥ ϫⲉ ⲁⲩⲛⲟϫⲧ̅ ⲉⲃⲟⲗ
  ⲛ̅ⲛⲁϩⲣⲛ̅ ⲡⲉⲕϩⲟ ⲁⲣⲁ ϯⲛⲁⲟⲩⲱϩ ⲉⲧⲟⲟⲧ ⲉϭⲱϣⲧ̅ ⲉⲡⲉⲕⲣ̅ⲡⲉ ⲉⲧⲟⲩⲁⲁⲃ <span style=
  "color:#b00e23">(ⲋ̅)</span> ⲁ ϩⲉⲛⲙⲱⲟⲩ ⲉⲓ ⲉϩⲟⲩⲛ ⲛⲁⲓ̈ ϣⲁ ⲧⲁⲯⲩⲭⲏ ⲁ ⲡⲛⲟⲩⲛ ⲛ̅ϩⲁⲉ
  ⲕⲱⲧⲉ ⲉⲣⲟⲉⲓ ⲟⲩϩⲩⲗⲟⲥ ⲁϥⲕⲱⲧⲉ ⲉⲧⲁⲁⲡⲉ: <span style="color:#b00e23">(ⲍ̅)</span>
  ⲁⲓ̈ⲃⲱⲕ ⲉⲡⲉⲥⲏⲧ ⲉⲛ̅ⲟⲩⲱϣⲛ̅ ⲛ̅ⲧⲟⲩⲉⲓⲏ ⲉⲡⲉⲥⲏⲧ ⲉⲩⲕⲁϩ ⲉⲣⲉ ⲛⲉϥⲙⲟⲭⲗⲟⲥ ⲁⲙⲁϩⲧⲉ ϣⲁ ⲉⲛⲉϩ
  ⲁⲩⲱ ⲕⲛⲁⲉⲓⲛⲉ ⲙ̅ⲙⲁⲛ̅ⲱⲛϩ̅ ⲉϩⲣⲁⲓ̈ ϩⲛ̅ ⲡⲧⲁⲕⲟ ⲉϩⲣⲁⲓ̈ ϣⲁⲣⲟⲕ ⲡϫⲟⲉⲓⲥ ⲡⲁⲛⲟⲩⲧⲉ
  <span style="color:#b00e23">(ⲏ̅)</span> ϩⲙ̅ ⲡⲧⲣⲉ ⲧⲁⲯⲩⲭⲏ ϣⲱⲛⲉ ⲛ̅ⲧⲟⲟⲧ
  ⲁⲓ̈ⲣ̅ⲡⲙⲉⲉⲩⲉ ⲙ̅ⲡϫⲟⲉⲓⲥ ⲁⲩⲱ ⲙⲁⲣⲉ ⲡⲁϣⲗⲏⲗ ⲉⲓ ⲉϩⲣⲁⲓ̈ ϣⲁⲣⲟⲕ ⲛ̅ⲛⲁϩⲣⲛ̅ ⲡⲉⲕⲣ̅ⲡⲉ ⲉⲧⲟⲩⲁⲁⲃ
  <span style="color:#b00e23">(ⲑ̅)</span> ⲛⲉⲧϩⲁⲣⲉϩ ⲉⲙ̅ⲡⲉⲧϣⲟⲩⲉⲓⲧ ⲙⲛ̅ ⲛ̅ϭⲟⲗ ⲁⲩⲕⲱ
  ⲛ̅ⲥⲱⲟⲩ ⲙ̅ⲡⲉⲩⲛⲁ <span style="color:#b00e23">(ⲓ̅)</span> ⲁⲛⲟⲕ ⲇⲉ ϩⲛ ⲟⲩϩⲣⲟⲟⲩ
  ⲛ̅ⲧⲱⲃϩ ϩⲓ ⲉⲝⲟⲙⲟⲗⲟⲅⲏⲥⲉⲓⲥ ϯⲛⲁϣⲱⲱⲧ ⲛⲁⲕ ⲛ̅ⲟⲩⲑⲩⲥⲓⲁ ⲛ̅ⲟⲩϫⲁⲓ̈ ⲛⲉ ⲛ̅ⲧⲁⲓ̈ⲉⲣⲏⲧ ⲙ̅ⲙⲟⲟⲩ
  ϯⲛⲁⲧⲁⲁⲩ ⲛⲁⲕ ⲉⲡⲁⲟⲩϫⲁⲓ̈ ⲡϫⲟⲉⲓⲥ <span style="color:#b00e23">(ⲓ̅ⲁ̅)</span> ⲁⲩⲱ
  ⲁϥⲟⲩⲉϩⲥⲁϩⲛⲉ ⲙ̅ⲡⲕⲏⲧⲟⲥ ⲁϥⲛⲟⲩϫⲉ ⲛ̅ⲓ̈ⲱⲛⲁⲥ ⲉϫⲛ̅ ⲡⲉⲧϣⲟⲩϣⲟⲩ</p>

  <h3 id="jonah3">3</h3>

  <p><span style="color:#b00e23">(ⲁ̅)</span> ⲁⲩⲱ ⲡϣⲁϫⲉ ⲙ̅ⲡϫⲟⲉⲓⲥ ⲁϥϣⲱⲡⲉ ϣⲁ
  ⲓ̈ⲱⲛⲁⲥ ⲙ̅ⲡⲙⲉϩⲥⲉⲡ ⲥⲛⲁⲩ ⲉϥϫⲱ ⲙ̅ⲙⲟⲥ ⲛⲁϥ <span style="color:#b00e23">(ⲃ̅)</span>
  ϫⲉ ⲧⲱⲟⲩⲛ ⲛⲅ̅ⲃⲱⲕ ⲉϩⲣⲁⲓ̈ ⲉⲛⲓⲛⲉⲩⲏ ⲧⲛⲟϭ ⲙ̅ⲡⲟⲗⲉⲓⲥ ⲛⲅ̅ⲕⲏⲣⲩⲥⲥⲉ ⲛⲁⲥ ⲕⲁⲧⲁ ⲡⲕⲏⲣⲩⲅⲙⲁ
  ⲛ̅ϣⲟⲣⲡ̅ ⲡⲁⲓ̈ ⲉⲛⲧⲁⲓ̈ϫⲟⲟϥ ⲉⲣⲟⲕ <span style="color:#b00e23">(ⲅ̅)</span> ⲁⲩⲱ
  ⲁϥⲧⲱⲟⲩⲛϥ̅ ⲛ̅ϭⲓ ⲓ̈ⲱⲛⲁⲥ ⲁϥⲙⲟⲟϣⲉ ⲉϩⲣⲁⲓ̈ ⲉⲛⲓⲛⲉⲩⲏ. ⲕⲁⲧⲁ ⲑⲉ ⲉⲛⲧⲁ ⲡϫⲟⲉⲓⲥ ϣⲁϫⲉ ⲛⲉⲙⲁϥ.
  ⲛⲓⲛⲉⲩⲏ ⲇⲉ ⲛⲉⲩⲛⲟϭ ⲙ̅ⲡⲟⲗⲉⲓⲥ ⲡⲉ ⲙ̅ⲡϫⲟⲉⲓⲥ ⲉⲥⲛⲁⲥⲟⲩϩⲓ ⲛ̅ⲛ̅ϣⲟⲙⲛ̅ⲧ ⲛ̅ϩⲟⲟⲩ ⲙ̅ⲙⲟⲟϣⲉ.
  <span style="color:#b00e23">(ⲇ̅)</span> ⲁⲩⲱ ⲁϥϫⲱⲛⲧϥ̅ ⲓ̈ⲱⲛⲁⲥ ⲉⲃⲱⲕ ⲉϩⲟⲩⲛ
  ⲉⲧⲡⲟⲗⲉⲓⲥ ⲛ̅ϩⲟⲟⲩ ⲟⲩⲁ ⲙ̅ⲙⲟⲟϣⲉ ⲁⲩⲱ ⲁϥⲕⲏⲣⲩⲥⲥⲉ ⲉϥϫⲱ ⲙ̅ⲙⲟⲥ ϫⲉ ⲉⲧⲓ ϣⲟⲙⲛ̅ⲧ ⲛ̅ϩⲟⲟⲩ ⲁⲩⲱ
  ⲛⲓⲛⲉⲩⲏ ⲥⲉⲛⲁⲧⲁⲕⲟⲥ <span style="color:#b00e23">(ⲉ̅)</span> ⲛ̅ⲣⲱⲙⲉ ⲛ̅ⲛⲓⲉⲩⲏ
  ⲁⲩⲡⲓⲥⲧⲉⲩⲉ ⲉⲡⲛⲟⲩⲧⲉ ⲁⲩⲕⲏⲣⲩⲥⲥⲉ ⲛ̅ⲟⲩⲛⲏⲥⲧⲓⲁ ⲁⲩⲱ ⲁⲩϯϩⲓⲱⲱⲟⲩ ⲛ̅ϩⲉⲛϭⲟⲟⲩⲛⲉ ϫⲓⲛ ⲡⲉⲩⲛⲟϭ
  ϣⲁ ⲡⲉⲩⲕⲟⲩⲉⲓ. <span style="color:#b00e23">(ⲋ̅)</span> ⲁⲩⲱ ⲡϣⲁϫⲉ ⲁϥⲡⲱϩ ϣⲁ ⲡⲣ̅ⲣⲟ
  ⲛ̅ⲛⲓⲛⲉⲩⲏ ⲁⲩⲱ ⲁϥⲧⲱⲟⲩⲛ ⲉⲃⲟⲗ ϩⲓ̈ϫⲛ̅ ⲡⲉϥⲑⲣⲟⲛⲟⲥ. ⲁϥⲕⲁⲁϥ ⲕⲁϩⲏⲟⲩ ⲛ̅ⲧⲉϥϩⲃⲥⲱ ⲁϥϭⲟⲟⲗⲉϥ
  ⲛ̅ⲟⲩϭⲟⲟⲩⲛⲉ ⲁϥϩⲙⲟⲟⲥ ϩⲓ̈ϫⲛ ⲟⲩⲕⲣⲙⲉⲥ. <span style="color:#b00e23">(ⲍ̅)</span> ⲁⲩⲱ
  ⲁⲩⲕⲏⲣⲩⲥⲥⲉ ϩⲛ̅ ⲛⲓⲛⲉⲩⲏ. ⲉⲃⲟⲗ ϩⲓ̈ⲧⲟⲟⲧϥ̅ ⲙ̅ⲡⲣ̅ⲣⲟ ⲙⲛ̅ ⲛⲉϥⲙⲉⲅⲓⲥⲧⲁⲛⲟⲥ ⲛ̅ⲟⲩϣⲁϫⲉ ⲉϥϫⲱ
  ⲙ̅ⲙⲟⲥ ϫⲉ ⲛ̅ⲣⲱⲙⲉ ⲙⲛ̅ ⲛ̅ⲧⲃ̅ⲛⲟⲟⲩ ⲁⲩⲱ ⲛⲉϩⲟⲟⲩ ⲛⲙ̅ ⲛⲉⲥⲟⲟⲩ ⲙⲛ̅ ⲛⲉϩⲟⲟⲩ ⲙ̅ⲡⲣ̅ⲧⲣⲉⲩⲟⲩⲱⲙ
  ⲗⲁⲁⲩ ⲟⲩⲇⲉ ⲙ̅ⲡⲣ̅ⲧⲣⲉⲩⲙⲟⲟⲛⲉ ⲙ̅ⲙⲟⲟⲩ ⲁⲩⲱ ⲙ̅ⲡⲣ̅ⲧⲣⲉⲩⲥⲉ ⲙⲟⲟⲩ. <span style=
  "color:#b00e23">(ⲏ̅)</span> ⲁⲩϭⲟⲟⲗⲟⲩ ⲛ̅ϩⲉⲛϭⲟⲟⲩⲛⲉ ⲛ̅ϭⲓ ⲛ̅ⲣⲱⲙⲉ ⲙⲛ̅ ⲛ̅ⲧⲃ̅ⲛⲟⲟⲩⲉ
  ⲁⲩⲱ ⲁⲩⲛⲏⲥⲧⲉⲩⲉ ⲁⲩⲱϣ ⲉⲃⲟⲗ ⲉⲙⲁⲧⲉ ⲉϩⲣⲁⲓ̈ ⲉⲡϫⲟⲉⲓⲥ. ⲁⲩⲱ ⲁϥⲕⲧⲟϥ ⲛ̅ϭⲓ ⲡⲟⲩⲁ ⲡⲟⲩⲁ ⲉⲃⲟⲗ
  ϩⲛ̅ ⲧⲉϥϩⲓⲏ ⲉⲑⲟⲟⲩ ⲛⲙ̅ ⲡϫⲓⲛϭⲟⲛⲥ̅ ⲉⲧⲟ ⲛ̅ⲛⲉⲩϭⲓϫ. <span style=
  "color:#b00e23">(ⲑ̅)</span> ⲁⲩⲱ ⲡⲉϫⲁϥ ϫⲉ ⲛⲓⲙ ⲡⲉⲧⲛⲁϣⲁϫⲉ ϥⲛⲁⲣ̅ϩⲧⲏϥ ⲛ̅ϭⲓ ⲡⲛⲟⲩⲧⲉ
  ⲛϥ̅ⲕⲧⲟϥ ⲉⲃⲟⲗ ⲛ̅ⲧⲟⲣⲅⲏ ⲙ̅ⲡⲉϥϭⲱⲛⲧ̅ ⲛ̅ⲧⲛ̅ⲧⲙ̅ⲙⲟⲩ. <span style=
  "color:#b00e23">(ⲓ̅)</span> ⲁⲩⲱ ⲡⲛⲟⲩⲧⲉ ⲁⲩⲛⲁⲩ ⲉⲛⲉⲩϩⲃⲏⲟⲩⲉ ϫⲉ ⲁⲩⲕⲧⲟⲟⲩ ⲉⲃⲟⲗ ϩⲓ̈
  ⲛⲉⲩϩⲓ̈ⲟⲟⲩⲉ ⲉⲑⲟⲟⲩ ⲁⲩⲱ ⲁϥⲣ̅ϩⲧⲏϥ ⲛ̅ϭⲓ ⲡⲛⲟⲩⲧⲉ ⲉϫⲛ̅ ⲙ̅ⲡⲉⲑⲟⲟⲩ ⲉⲛⲧⲁϥϣⲁϫⲉ ⲉⲁⲁⲩ ⲛⲁⲩ.
  ⲁⲩⲱ ⲙ̅ⲡϥ̅ⲁⲁⲩ.</p>

  <h3 id="jonah4">4</h3>

  <p><span style="color:#b00e23">(ⲁ̅)</span> ⲁⲩⲱ ⲁϥⲗⲩⲡⲉⲓ ⲛ̅ϭⲓ ⲓ̈ⲱⲛⲁⲥ ϩⲛ̅ ⲟⲩⲛⲟϭ
  ⲛ̅ⲗⲩⲡⲉⲓ ⲁⲩⲱ ⲁϥⲙ̅ⲕⲁϩ ⲛ̅ϩⲏⲧ. <span style="color:#b00e23">(ⲃ̅)</span> ⲁϥϣⲗⲏⲗ
  ⲉϩⲣⲁⲓ̈ ⲉⲡϫⲟⲉⲓⲥ ⲉϥϫⲱ ⲙ̅ⲙⲟⲥ ϫⲉ ⲱ ⲡϫⲟⲉⲓⲥ ⲙⲏ ⲛ̅ⲛⲁⲓ̈ ⲁⲛ ⲛⲉ ⲛ̅ϣⲁϫⲉ ⲉⲧⲓ ⲉⲓ̈ϣⲟⲟⲡ ϩⲙ̅
  ⲡⲕⲁϩ ⲉⲧⲃⲉ ⲡⲁⲓ̈ ⲁⲓ̈ⲣ̅ϣⲟⲣⲡ̅ ⲉⲡⲱⲧ ⲉϩⲣⲁⲓ̈ ⲉⲑⲁⲣⲥⲉⲓⲥ. ⲉⲃⲟⲗ ϫⲉ ⲁⲓ̈ⲉⲓⲙⲉ ϫⲉ ⲛ̅ⲧⲕ̅
  ⲟⲩⲛⲁⲏⲧ ⲛ̅ⲧⲟⲕ ⲁⲩⲱ ⲛ̅ⲧⲕ̅ ⲟⲩϣⲁⲛ̅ϩⲧⲏϥ. ⲛ̅ⲧⲕ̅ ⲟⲩϩⲁⲣϣϩⲏⲧ ⲉⲛⲁϣⲉ ⲡⲉⲕⲛⲁ. ⲉⲕⲉⲓⲣⲉ ⲛ̅ϩⲧⲏⲕ
  ⲉϫⲛ̅ ⲛ̅ⲕⲁϭⲓⲁ. <span style="color:#b00e23">(ⲅ̅)</span> ⲧⲉⲛⲟⲩ ϭⲉ ⲡϫⲟⲉⲓⲥ ϫⲓ
  ⲧⲁⲯⲩⲭⲏ ⲛ̅ⲧⲟⲟⲧ ⲉⲃⲟⲗ ϫⲉ ⲛⲁⲛⲟⲩⲥ ⲛⲁⲓ̈ ⲉⲙⲟⲩ ⲉϩⲟⲩⲉ ⲱⲛϩ̅. <span style=
  "color:#b00e23">(ⲇ̅)</span> ⲁⲩⲱ ⲡⲉϫⲉ ⲡϫⲟⲉⲓⲥ ⲛ̅ⲓ̈ⲱⲛⲁ ϫⲉ ⲉⲛⲉ ⲁⲕⲙ̅ⲕⲁϩ ⲛ̅ϩⲏⲧ
  ⲛ̅ⲧⲟⲕ ⲉⲙⲁⲧⲉ. <span style="color:#b00e23">(ⲉ̅)</span> ⲁⲩⲱ ⲓ̈ⲱⲛⲁⲥ ⲁϥⲣ̅ ⲡⲃⲟⲗ
  ⲛ̅ⲧⲡⲟⲗⲉⲓⲥ ⲁϥϩⲙⲟⲟⲥ ⲙ̅ⲡⲉⲙ̅ⲧⲟ ⲉⲃⲟⲗ ⲛ̅ⲧⲡⲟⲗⲉⲓⲥ ⲁⲩⲱ ⲁϥⲧⲁⲙⲓⲟ ⲛⲁϥ ⲙ̅ⲡⲙⲁ ⲉⲧⲙ̅ⲙⲁⲩ
  ⲛ̅ⲟⲩⲥⲕⲏⲛⲏ. ⲁϥϩⲙⲟⲟⲥ ϩⲁⲣⲟⲥ ⲉϥϫⲓϩⲁⲓ̈ⲃⲉⲥ ϩⲁⲣⲟⲥ ϣⲁⲛⲧϥ̅ⲛⲁⲩ ϫⲉ ⲟⲩ ⲡⲉⲧⲛⲁϣⲱⲡⲉ ϩⲛ̅
  ⲧⲡⲟⲗⲉⲓⲥ.v <span style="color:#b00e23">(ⲋ̅)</span> ⲁⲩⲱ ⲡϫⲟⲉⲓⲥ ⲁϥⲟⲩⲉϩⲥⲁϩⲛⲉ
  ⲛ̅ⲟⲩⲃⲛ̅ⲧ ⲛⲉϭⲗⲟϭ ⲁⲩⲱ ⲁϥϯⲟⲩⲱ ⲉϫⲛ̅ ⲓ̈ⲱⲛⲁ. ⲉⲧⲣⲉϥⲣ̅ϩⲁⲓ̈ⲃⲉⲥ ⲉϫⲱϥ ⲉⲃⲟⲗ ϩⲙ̅ ⲛⲉϥϩⲓ̈ⲥⲉ.
  ⲁⲩⲱ ⲁϥⲣⲁϣⲉ ⲛ̅ϭⲓ ⲓ̈ⲱⲛⲁⲥ ϩⲛ̅ ⲟⲩⲛⲟϭ ⲛ̅ⲣⲁϣⲉ ⲉϫⲛ̅ ⲡⲃⲛ̅ⲧ ⲛⲉϭⲗⲟϭ. <span style=
  "color:#b00e23">(ⲍ̅)</span> ⲁⲩⲱ ⲡⲛⲟⲩⲧⲉ ⲁϥⲟⲩⲉϩⲥⲁϩⲛⲉ ⲛ̅ⲟⲩϥⲛ̅ⲧ ⲙ̅ⲡⲛⲁⲩ ⲛ̅ϩⲧⲟⲟⲩⲉ
  ⲙ̅ⲡⲉϥⲣⲁⲥⲧⲉ ⲁϥⲟⲩϩⲧⲙ̅ ⲡⲃⲛ̅ⲧ ⲛⲉϭⲗⲟϭ ⲁϥϣⲟⲟⲩⲉ. <span style=
  "color:#b00e23">(ⲏ̅)</span> ⲁⲩⲱ ⲁⲥϣⲱⲡⲉ ⲉⲣⲉ ⲡⲣⲏ ⲛⲁϣⲁ ⲡⲛⲟⲩⲧⲉ ⲁϥⲟⲩⲉϩⲥⲁϩⲛⲉ
  ⲛ̅ⲟⲩⲧⲏⲩ ⲉϥⲣⲟⲕϩ ⲁⲩⲱ ... ⲣⲟⲟⲃ. ⲁⲩⲱ ⲁ ⲡⲣⲏ ϩⲓ̈ⲟⲩⲉ ⲉⲧⲁⲡⲉ ⲛ̅ⲓ̈ⲱⲛⲁ ⲁϥϣⲱⲥⲙ̅ ⲛ̅ϩⲏⲧ ⲁⲩⲱ
  ⲁϥⲕⲁ ⲧⲟⲟⲧϥ̅ ⲉⲃⲟⲗ ⲡⲉϫⲁϥ ϫⲉ ⲛⲁⲛⲟⲩⲥ ⲛⲁⲓ̈ ⲉⲙⲟⲩ ⲉϩⲟⲩⲉ ⲱⲛϩ̅. <span style=
  "color:#b00e23">(ⲑ̅)</span> ⲁⲩⲱ ⲡⲉϫⲉ ⲡϫⲟⲉⲓⲥ ⲡⲛⲟⲩⲧⲉ ⲛ̅ⲓ̈ⲱⲛⲁ ϫⲉ ⲉⲛⲉ ⲁⲕⲙ̅ⲕⲁϩ
  ⲛ̅ϩⲏⲧ ⲛ̅ⲧⲟⲕ ⲉⲙⲁⲧⲉ ⲉϫⲛ̅ ⲡⲃⲛ̅ⲧ ⲛⲉϭⲗⲟϭ. ⲁⲩⲱ ⲡⲉϫⲁϥ ϫⲉ ⲁⲓ̈ⲙ̅ⲕⲁϩ ⲛ̅ϩⲏⲧ ⲉⲙⲁⲧⲉ ⲁⲛⲟⲕ
  ϣⲁ ϩⲣⲁⲓ̈ ⲉⲡⲙⲟⲩ. <span style="color:#b00e23">(ⲓ̅)</span> ⲡⲉϫⲉ ⲡϫⲟⲉⲓⲥ ⲛⲁϥ ϫⲉ
  ⲛ̅ⲧⲟⲕ ⲁⲕϣⲛ̅ϩⲧⲏⲕ ⲉϫⲛ̅ ⲡⲃⲛ̅ⲧ ⲛⲉϭⲗⲟϭ ⲉⲙⲡⲕ̅ϣⲡ̅ϩⲓ̈ⲥⲉ ⲉϫⲱϥ ⲟⲩⲇⲉ ⲙ̅ⲡⲕ̅ⲥⲁⲛⲟⲩϣϥ̅.
  ⲛ̅ⲧⲁϥϯⲟⲩⲱ ϩⲛ̅ ⲟⲩⲟⲩϣⲏ. ⲁϥⲙⲟⲩ ⲟⲛ ϩⲛ̅ ⲟⲩϣⲏ. <span style=
  "color:#b00e23">(ⲓ̅ⲁ̅)</span> ⲁⲛⲟⲕ ϭⲉ ⲛ̅ⲛⲁϯⲥⲟ ⲉⲧⲛⲓⲛⲉⲩⲏ ⲧⲛⲟϭ ⲙ̅ⲡⲟⲗⲉⲓⲥ ⲉⲩⲛ̅ϩⲏⲧⲥ
  ⲛ̅ϭⲓ ⲁϩⲟⲩⲟⲉ ⲙⲛ̅ⲧⲥⲛⲟⲟⲩⲥ ⲛ̅ⲧⲃⲁ ⲛ̅ⲣⲱⲙⲉ. ⲛⲁⲓ̈ ⲉⲧⲉ ⲙ̅ⲡⲟⲩⲥⲟⲩⲛ̅ ⲧⲉⲩⲟⲩⲛⲁⲙ. ⲙⲛ̅
  ⲧⲉⲩϩⲃⲟⲩⲣ ⲙⲛ̅ ϩⲉⲛⲧⲃ̅ⲛⲟⲟⲩⲉ ⲉⲛⲁϣⲱⲟⲩ</p>
</body>
</html>
