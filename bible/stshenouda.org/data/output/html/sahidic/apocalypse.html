<!DOCTYPE html>
<html>
<head>
  <meta charset="utf-8">
  <title>Apocalypse</title>
  <style>
    .a {
      color: blue;
    }
    .column {
        float: left;
        width: 50%;
    }
    .row:after {
        content: "";
        display: table;
        clear: both;
    }
  </style>
</head>
<body>
  <h2 id="apocalypse">Apocalypse</h2>
  <a href="#apocalypse1">1</a> <a href="#apocalypse2">2</a> <a href=
  "#apocalypse3">3</a> <a href="#apocalypse4">4</a> <a href=
  "#apocalypse5">5</a> <a href="#apocalypse6">6</a> <a href=
  "#apocalypse7">7</a> <a href="#apocalypse8">8</a> <a href=
  "#apocalypse9">9</a> <a href="#apocalypse10">10</a> <a href=
  "#apocalypse11">11</a> <a href="#apocalypse12">12</a> <a href=
  "#apocalypse13">13</a> <a href="#apocalypse14">14</a> <a href=
  "#apocalypse15">15</a> <a href="#apocalypse16">16</a> <a href=
  "#apocalypse17">17</a> <a href="#apocalypse18">18</a> <a href=
  "#apocalypse19">19</a> <a href="#apocalypse20">20</a> <a href=
  "#apocalypse21">21</a> <a href="#apocalypse22">22</a>
  <h3 id="apocalypse1">1</h3>

  <p><span style="color:#05537d">ⲧⲁⲡⲟⲕⲁⲗⲩⲯⲓⲥ ⲛ̅ⲓⲱϩⲁⲛⲛⲏⲥ</span> <span style=
  "color:#b00e23">(ⲁ̅)</span> <span style="color:#05537d">ⲧⲁⲡⲟⲗⲁⲗⲩⲯⲓⲥ ⲛ̅ⲓ̅ⲥ̅
  ⲡⲉⲭ̅ⲥ̅ ⲧⲉⲛⲧⲁ ⲡⲛⲟⲩⲧⲉ ⲧⲁⲁⲥ ⲛⲁϥ ⲉⲧⲥⲁⲃⲉ ⲛⲉϥϩⲙ̅ϩⲁⲗ ⲉⲛⲉⲧⲛⲁϣⲱⲡⲉ ϩⲛ̅ ⲟⲩϭⲉⲡⲏ ⲁⲩⲱ
  ⲁϥⲟⲩⲟⲛϩⲥ̅ ⲉⲃⲟⲗ ⲉⲁϥⲧⲛ̅ⲛⲟⲟⲩⲥ ⲉⲃⲟⲗ ϩⲓⲧⲛ̅ ⲡⲉϥⲁⲅⲅⲉⲗⲟⲥ ⲙⲛ̅ ⲡⲉϥϩⲙ̅ϩⲁⲗ
  ⲓⲱϩⲁⲛⲛⲏⲥ</span> <span style="color:#b00e23">(ⲃ̅)</span> <span style=
  "color:#05537d">ⲡⲁⲓ ⲛ̅ⲧⲁϥⲣ̅ⲙⲛ̅ⲧⲣⲉ ⲙ̅ⲡϣⲁϫⲉ ⲙ̅ⲡⲛⲟⲩⲧⲉ ⲁⲩⲱ ⲧⲙⲛ̅ⲧⲙⲛ̅ⲧⲣⲉ ⲛ̅ⲓ̅ⲥ̅
  ⲡⲉⲭ̅ⲥ̅ ⲛ̅ⲛⲉⲛⲧⲁϥⲛⲁⲩ ⲉⲣⲟⲟⲩ.</span> <span style="color:#b00e23">(ⲅ̅)</span>
  <span style="color:#05537d">ⲛⲁⲓⲁⲧⲟⲩ ⲛ̅ⲛⲉⲧⲱϣ ⲁⲩⲱ ⲛⲉⲧⲥⲱⲧⲙ̅ ⲉⲛ̅ϣⲁϫⲉ
  ⲛ̅ⲧⲉⲓⲡⲣⲟⲫⲏⲧⲉⲓⲁ ⲁⲩⲱ ⲛⲉⲧϩⲁⲣⲉϩ ⲉⲛⲉⲧⲥⲏϩ ⲛ̅ϩⲏⲧⲥ̅ ϫⲉ ⲁ ⲡⲉⲩⲟⲉⲓϣ ϩⲱⲛ ⲉϩⲟⲩⲛ</span>
  <span style="color:#b00e23">(ⲇ̅)</span> <span style="color:#05537d">ⲓⲱϩⲁⲛⲛⲏⲥ
  ⲉϥⲥϩⲁⲓ ⲛ̅ⲧⲥⲁϣϥⲉ ⲛ̅ⲉⲕⲕⲗⲏⲥⲓⲁ ⲉⲧϩⲛ̅ ⲧⲁⲥⲓⲁ ⲧⲉⲭⲁⲣⲓⲥ ⲛⲏⲧⲛ̅ ⲙⲛ̅ ϯⲣⲏⲛⲏ ⲉⲃⲟⲗ ϩⲓⲧⲛ̅
  ⲡⲉⲧϥ̅ϣⲟⲟⲡ ⲡⲉⲧⲉ ⲛⲉϥϣⲟⲟⲡ ⲡⲉⲧⲛⲏⲩ ⲁⲩⲱ ⲉⲃⲟⲗ ϩⲓⲧⲙ̅ ⲡⲥⲁϣϥ̅ ⲙ̅ⲡⲛ̅ⲁ̅ ⲉⲧⲙ̅ⲡⲉⲙ̅ⲧⲟ ⲉⲃⲟⲗ
  ⲙ̅ⲡⲉϥⲑⲣⲟⲛⲟⲥ</span> <span style="color:#b00e23">(ⲉ̅)</span> <span style=
  "color:#05537d">ⲁⲩⲱ ⲉⲃⲟⲗ ϩⲓⲧⲛ̅ ⲓ̅ⲥ̅ ⲡⲉⲭ̅ⲥ̅ ⲡⲙⲛ̅ⲧⲣⲉ ⲉⲧⲟ ⲛ̅ϩⲟⲧ ⲡϣⲣⲡ̅ⲙⲓⲥⲉ ⲉⲃⲟⲗ
  ϩⲛ̅ ⲛⲉⲧⲙⲟⲟⲩⲧ ⲡⲁⲣⲭⲱⲛ ⲛ̅ⲛ̅ⲣ̅ⲣⲱⲟⲩ ⲙ̅ⲡⲕⲁϩ ⲡⲉⲛⲧⲁϥⲙⲉⲣⲓⲧⲛ̅ ⲁⲩⲱ ⲁϥⲧⲥ̅ⲃⲟⲛ ⲉⲃⲟⲗ ϩⲛ̅
  ⲛⲉⲛⲛⲟⲃⲉ ϩⲣⲁⲓ ϩⲙ̅ ⲡⲉϥⲥⲛⲟϥ</span> <span style="color:#b00e23">(ⲋ̅)</span>
  <span style="color:#05537d">ⲁⲩⲱ ⲁϥⲉⲓⲣⲉ ⲙ̅ⲙⲟⲛ ⲛ̅ⲟⲩⲙⲛ̅ⲧⲉⲣⲟ ⲙ̅ⲡⲉⲛⲛⲟⲩⲧⲉ ⲁⲩⲱ
  ⲛ̅ⲟⲩⲏⲏⲃ ⲉⲡⲛⲟⲩⲧⲉ ⲡⲉϥⲉⲓⲱⲧ ⲡⲁⲓ ⲉⲧⲉ ⲡⲱϥ ⲡⲉ ⲡⲉⲟⲟⲩ ⲙⲛ̅ ⲡⲁⲙⲁϩⲧⲉ ϣⲁ ⲉⲛⲉϩ ⲛ̅ⲉⲛⲉϩ
  ϩⲁⲙⲏⲛ</span> <span style="color:#b00e23">(ⲍ̅)</span> <span style=
  "color:#05537d">ⲉⲓⲥ ϩⲏϩⲧⲉ ⲉϥⲛⲏⲩ ϩⲓϫⲛ̅ ⲛⲉⲕⲗⲟⲟⲗⲉ ⲛ̅ⲧⲡⲉ ⲛ̅ⲧⲉ ⲃⲁⲗ ⲛⲓⲙ ⲛⲁⲩ ⲉⲣⲟϥ
  ⲁⲩⲱ ⲛⲉⲛⲧⲁⲩⲕⲟⲛⲥ̅ϥ̅ ⲛ̅ⲥⲉⲛⲉϩⲡⲉ ⲉϩⲣⲁⲓ ⲉϫⲱϥ ⲛ̅ⲡⲓ ⲛⲉⲫⲩⲗⲏ ⲧⲏⲣⲟⲩ ⲙ̅ⲡⲕⲁϩ</span>
  <span style="color:#b00e23">(ⲏ̅)</span> <span style="color:#05537d">ⲁⲛⲟⲕ ⲡⲉ
  ⲁⲗⲫⲁ ⲁⲩⲱ ⲱ ⲧⲁⲣⲭⲏ ⲁⲩⲱ ⲡϫⲱⲕ ⲉⲃⲟⲗ ⲡⲉϫⲁϥ ⲛ̅ϭⲓ ⲡϫⲟⲉⲓⲥ ⲡⲛⲟⲩⲧⲉ ⲡⲉⲧϣⲟⲟⲡ ⲡⲉ</span>ⲧⲉ
  ⲛⲉϥϣⲟⲟⲡ ⲡⲉⲧⲛⲏⲩ ⲡⲡⲁⲛⲧⲱⲕⲣⲁⲧⲱⲣ. <span style="color:#b00e23">(ⲑ̅)</span> ⲁⲛⲟⲕ ϩⲱ
  ⲓⲱϩⲁⲛⲛⲏⲥ ⲡⲉⲧⲛ̅ⲥⲟⲛ. ⲡⲉⲧⲛ̅ϣⲃⲏⲣ ⲕⲟⲓⲛⲟⲛⲟⲥ ϩⲛ̅ ⲧⲉⲑⲗⲓⲯⲓⲥ. ⲁⲩⲱ ⲧⲙⲛ̅ⲧⲉⲣⲟ ⲙⲛ̅ ⲑⲩⲡⲟⲙⲟⲛⲏ
  ⲙ̅ⲡⲛ̅ϫⲟⲉⲓⲥ ⲓ̅ⲥ̅ ⲡⲉⲭ̅ⲣ̅ⲥ̅. ⲁⲓϣⲱⲡⲉ ϩⲛ̅ ⲧⲛⲏⲥⲟⲥ ⲉⲧⲟⲩⲙⲟⲩⲧⲉ ⲉⲣⲟϥ ϫⲉ ⲡⲁⲧⲙⲟⲥ ⲉⲧⲃⲉ
  ⲡϣⲁϫⲉ ⲙ̅ⲡⲛⲟⲩⲧⲉ. ⲁⲩⲱ ⲉⲧⲃⲉ ⲧⲙⲛ̅ⲧⲙⲛ̅ⲧⲣⲉ ⲛ̅ⲓ̅ⲥ̅ ⲡⲉⲭ̅ⲣ̅ⲥ̅ <span style=
  "color:#b00e23">(ⲓ̅)</span> ⲁⲓϣⲱⲡⲉ ϩⲙ ⲡⲉⲡⲛⲁ̅. ⲙ̅ⲡⲉϩⲟⲟⲩ ⲛ̅ⲧⲕⲩⲣⲓⲁⲕⲏ. ⲁⲩⲱ
  ⲁⲓⲥⲱⲧⲙ̅ ⲉⲩⲥⲙⲏ ϩⲓ ⲡⲁϩⲟⲩ ⲙ̅ⲙⲟⲓ ⲛ̅ⲑⲉ ⲛ̅ⲟⲩⲥⲁⲗⲡⲓⲅⲝ̅. <span style=
  "color:#b00e23">(ⲓ̅ⲁ̅)</span> ⲉⲥϫⲱ ⲙ̅ⲙⲟⲥ ϫⲉ ⲛⲉⲧⲉⲕⲛⲁⲩ ⲉⲣⲟⲟⲩ ⲙⲛ̅ ⲛⲉⲧⲉⲕⲛⲁⲛⲁⲩ
  ⲉⲣⲟⲟⲩ. ⲥϩⲁⲓ ⲥⲟⲩ ⲉⲩϫⲱⲱⲙⲉ ⲛⲅ̅ϫⲟⲟⲩ ⲥⲟⲩ ⲉⲧⲥⲁϣϥⲉ ⲛ̅ⲉⲕⲕⲗⲏⲥⲓⲁ ⲉⲧϩⲛ̅ ⲉⲫⲉⲥⲟⲥ. ⲁⲩⲱ
  ⲥⲙⲩⲣⲛⲁ. ⲙⲛ̅ ⲡⲣⲅⲁⲙⲟⲥ. ⲁⲩⲱ ⲑⲉⲁⲧⲓⲣⲁ ⲙⲛ̅ ⲥⲁⲣⲇⲓⲥ ⲙⲛ̅ ⲫⲓⲗⲁⲇⲉⲗⲫⲓⲁ ⲙⲛ̅ ⲗⲁⲟⲇⲟⲕⲓⲁ
  <span style="color:#b00e23">(ⲓ̅ⲃ̅)</span> ⲁⲩⲱ ⲁⲓⲕⲧⲟⲓ ⲉⲛⲁⲩ ⲉⲧⲉⲥⲙⲏ ⲙ̅ⲡⲉⲧϣⲁϫⲉ
  ⲛⲙ̅ⲙⲁⲓ. ⲛ̅ⲧⲉⲣⲉⲓⲕⲧⲟⲓ ⲇⲉ ⲁⲓⲛⲁⲩ ⲉⲥⲁϣϥⲉ ⲛ̅ⲗⲩⲭⲛⲓⲁ ⲛ̅ⲛⲟⲩⲃ. <span style=
  "color:#b00e23">(ⲓ̅ⲅ̅)</span> ⲉⲣⲉ ⲡⲉⲓⲛⲉ ⲛ̅ⲟⲩϣⲏⲣⲉ ⲛ̅ⲣⲱⲙⲉ ϩⲛ̅ ⲧⲙⲛ̅ⲏⲧⲉ ⲛⲉ
  ⲛ̅ⲗⲩⲭⲛⲓⲁ. ⲉϥϭⲟⲟⲗⲉ ⲛ̅ⲟⲩϣⲛ̅ⲧⲟ. ⲉϥⲙⲏⲣ ⲉⲡⲉⲥⲏⲧ ⲉⲛⲉϥⲕⲉⲓⲃⲉ ⲛ̅ⲟⲩⲙⲟϫϩ̅ ⲛ̅ⲛⲟⲩⲃ
  <span style="color:#b00e23">(ⲓ̅ⲇ̅)</span> ⲉⲣⲉ ⲧⲉϥⲁⲡⲉ ⲟⲩⲟⲃϣ̅ ⲙⲛ̅ ⲡⲉϥϥⲱ ⲛ̅ⲑⲉ
  ⲛ̅ⲟⲩⲥⲟⲣⲧ ⲛ̅ⲟⲩⲟⲃϣ̅. ⲁⲩⲱ ⲛ̅ⲑⲉ ⲛ̅ⲟⲩⲭⲓⲱⲛ. ⲉⲣⲉ ⲛⲉϥⲃⲁⲗ ⲟ ⲛ̅ⲑⲉ ⲛ̅ⲟⲩϣⲁϩ ⲛ̅ⲕⲱϩⲧ̅.
  <span style="color:#b00e23">(ⲓ̅ⲉ̅)</span> ⲉⲣⲉ ⲛⲉϥⲟⲩⲣⲏⲏⲧⲉ ⲉⲓⲛⲉ ⲛ̅ⲟⲩϩⲟⲙⲛ̅ⲧ
  ⲛ̅ⲃⲁⲣⲱⲧ ⲉϥⲡⲟⲥⲉ ϩⲛ̅ ⲟⲩϩⲣⲱ. ⲉⲣⲉ ⲧⲉϥⲥⲙⲏ ⲟ ⲛ̅ⲑⲉ ⲙ̅ⲡⲉϩⲣⲟⲟⲩ ⲛ̅ϩⲉⲛⲙⲟⲟⲩ ⲉⲛⲁϣⲱⲟⲩ.
  <span style="color:#b00e23">(ⲓ̅ⲋ̅)</span> ⲉⲟⲩⲛ̅ ⲥⲁϣϥ̅ ⲛ̅ⲥⲓⲟⲩ ϩⲛ̅ ⲧⲉϥϭⲓϫ
  ⲛ̅ⲟⲩⲛⲁⲙ. ⲉⲣⲉ ⲟⲩⲥⲏϥⲉ ⲛⲏⲩ ⲉⲃⲟⲗ ϩⲛ̅ ⲧⲉϥⲧⲁⲡⲣⲟ ⲉⲥⲧⲏⲙ ⲙ̅ⲫⲟ ⲥⲛⲁⲩ. ⲉⲣⲉ ⲡⲉϥϩⲟ ⲟ ⲛ̅ⲑⲉ
  ⲙ̅ⲡⲣⲏ ⲉⲧⲣ̅ⲟⲩⲟⲉⲓⲛ ϩⲛ̅ ⲧⲉϥϭⲟⲙ. <span style="color:#b00e23">(ⲓ̅ⲍ̅)</span>
  ⲛ̅ⲧⲉⲣⲉⲓⲛⲁⲩ ⲇⲉ ⲉⲣⲟϥ. ⲁⲓϩⲉ ϩⲁ ⲛⲉϥⲟⲩⲣⲏⲏⲧⲉ ⲛ̅ⲑⲉ ⲛ̅ⲛⲉⲧⲙⲟⲟⲩⲧ. ⲁⲩⲱ ⲁϥⲧⲁⲗⲉ ⲧⲉϥϭⲓϫ
  ⲛ̅ⲟⲩⲛⲁⲙ ⲉϩⲣⲁⲓ ⲉϫⲱⲓ. ⲉϥϫⲱ ⲙ̅ⲙⲟⲥ ϫⲉ ⲙ̅ⲡⲣ̅ⲣ̅ϩⲟⲧⲉ ⲁⲛⲟⲕ ⲡⲉ ⲡϣⲟⲣⲡ̅ ⲁⲩⲱ ⲡϩⲁⲉ.
  <span style="color:#b00e23">(ⲓ̅ⲏ̅)</span> ⲡⲉⲧⲟⲛϩ̅ ⲁⲩⲱ ⲁⲓⲙⲟⲩ. ⲁⲩⲱ ⲉⲓⲥ ϩⲏⲏⲧⲉ
  ϯⲟⲛϩ ϣⲁ ⲉⲛⲉϩ ⲛ̅ⲉⲛⲉϩ. ⲁⲩⲱ ⲉⲣⲉ ⲛ̅ϣⲟϣⲧ̅ ⲛ̅ⲧⲟⲟⲧ ⲙ̅ⲡⲙⲟⲩ ⲙⲛ̅ ⲁⲙⲛ̅ⲧ. <span style=
  "color:#b00e23">(ⲓ̅ⲑ̅)</span> ⲥϩⲁⲓ ϭⲉ ⲛ̅ⲛⲉⲛⲧⲁⲕⲛⲁⲩ ⲉⲣⲟⲟⲩ ⲙⲛ̅ ⲛⲉⲧϣⲟⲟⲡ. ⲁⲩⲱ
  ⲛⲉⲧⲛⲁϣⲱⲡⲉ ⲙⲛ̅ⲛ̅ⲥⲁ ⲛⲁⲓ. <span style="color:#b00e23">(ⲕ̅)</span> ⲡⲙⲏⲥⲧⲩⲣⲓⲟⲛ
  ⲙ̅ⲡⲥⲁϣϥ̅ ⲛ̅ⲥⲓⲟⲩ ⲛ̅ⲧⲁⲕⲛⲁⲩ ⲉⲣⲟⲟⲩ ϩⲛ̅ ⲧⲁⲟⲩⲛⲁⲙ. ⲙⲛ̅ ⲧⲥⲁϣϥⲉ ⲛ̅ⲗⲩⲭⲛⲓⲁ ⲛ̅ⲛⲟⲩⲃ. ⲡⲥⲁϣϥ
  ⲛ̅ⲥⲓⲟⲩ ⲡⲥⲁϣϥ̅ ⲛ̅ⲁⲅⲅⲉⲗⲟⲥ ⲛⲉ ⲛ̅ⲧⲥⲁϣϥⲉ ⲛ̅ⲉⲕⲕⲗⲏⲥⲓⲁ. ⲁⲩⲱ ⲧⲥⲁϣϥⲉ ⲛⲗⲩⲭⲛⲓⲁ ⲧⲥⲁϣϥⲉ
  ⲛ̅ⲉⲕⲕⲗⲏⲥⲓⲁ ⲛⲉ.</p>

  <h3 id="apocalypse2">2</h3>

  <p><span style="color:#b00e23">(ⲁ̅)</span> ⲥϩⲁⲓ ⲙ̅ⲡⲁⲅⲅⲉⲗⲟⲥ ⲛ̅ⲧⲉⲕⲕⲗⲏⲥⲓⲁ ⲉⲧϩⲛ̅
  ⲉⲫⲉⲥⲟⲥ ϫⲉ ⲛⲁⲓ ⲛⲉⲧⲉϥϫⲱ ⲙ̅ⲙⲟⲟⲩ ⲛ̅ϭⲓ ⲡϫⲟⲉⲓⲥ. ⲡⲉⲧⲁⲙⲁϩⲧⲉ ⲙ̅ⲡⲥⲁϣϥ̅ ⲛ̅ⲥⲓⲟⲩ ϩⲛ̅
  ⲧⲉϥϭⲓϫ ⲛ̅ⲟⲩⲛⲁⲙ. ⲡⲉⲧⲙⲟⲟϣⲉ ϩⲛ̅ ⲧⲙⲏⲧⲉ ⲛ̅ⲧⲥⲁϣϥⲉ ⲛ̅ⲗⲩⲭⲛⲓⲁ ⲛ̅ⲛⲟⲩⲃ. <span style=
  "color:#b00e23">(ⲃ̅)</span> ϯⲥⲟⲟⲩⲛ ⲛ̅ⲛⲉⲕϩⲃⲏⲩⲉ. ⲙⲛ̅ ⲡⲉⲕϩⲓⲥⲉ ⲙⲛ̅ ⲧⲉⲕϩⲩⲡⲟⲙⲟⲛⲏ.
  ⲁⲩⲱ ϫⲉ ⲙⲛ̅ϣ̅ϭⲟⲙ ⲉϥⲓ ϩⲁ ⲛⲉⲑⲟⲟⲩ. ⲁⲩⲱ ⲁⲕⲡⲉⲓⲣⲁⲍⲉ ⲛ̅ⲛⲉⲧϫⲱ ⲙ̅ⲙⲟⲥ ϫⲉ ⲁⲛⲟⲛ
  ϩⲉⲛⲁⲡⲟⲥⲧⲟⲗⲟⲥ ⲛ̅ϩⲟⲓⲛⲉ ⲁⲛ ⲛⲉ. ⲁⲩⲱ ⲁⲕϩⲉ ⲉⲣⲟⲟⲩ ⲉϩⲉⲛⲛⲟⲩϫ ⲛⲉ. <span style=
  "color:#b00e23">(ⲅ̅)</span> ⲁⲩⲱ ⲟⲩⲛ̅ⲧⲁⲕ ⲙ̅ⲙⲁⲁⲩ ⲛ̅ⲟⲩϩⲩⲡⲟⲙⲟⲛⲏ. ⲁⲩⲱ ⲁⲕϥⲓ ⲉⲣⲟⲕ
  ⲉⲧⲃⲉ ⲡⲁⲣⲁⲛ. ⲙ̅ⲡⲉⲕϩⲓⲥⲉ. <span style="color:#b00e23">(ⲇ̅)</span> ⲁⲗⲗⲁ ⲟⲩⲛ̅ⲧⲁⲓ
  ϩⲉⲛⲕⲟⲩⲓ ⲉⲣⲟⲕ ϫⲉ ⲁⲕⲕⲱ ⲛ̅ⲥⲱⲕ ⲛ̅ⲧⲉⲕⲁⲅⲁⲡⲏ ⲛ̅ϣⲟⲣⲡ̅. <span style=
  "color:#b00e23">(ⲉ̅)</span> ⲁⲣⲓ ⲡⲙⲉⲉⲩⲉ ϭⲉ ϫⲉ ⲛ̅ⲧⲁⲕϩⲉ ⲉⲃⲟⲗ ⲧⲱⲛ ⲛⲅ̅ⲙⲉⲧⲁⲛⲟⲓ
  ⲛⲅ̅ⲉⲓⲣⲉ ⲛ̅ⲛⲉⲕϩⲃⲏⲩⲉ ⲛ̅ϣⲟⲣⲡ̅. ⲉϣⲱⲡⲉ ⲙ̅ⲙⲟⲛ ϯⲛⲏⲩ ⲛⲁⲕ ⲧⲁⲕⲓⲙ ⲉⲧⲉⲕⲗⲩⲭⲛⲓⲁ ⲉⲃⲟⲗ ϩⲙ̅
  ⲡⲉⲥⲙⲁ ⲉⲕⲧⲙ̅ⲙⲉⲧⲁⲛⲟⲓ. <span style="color:#b00e23">(ⲋ̅)</span> ⲁⲗⲗⲁ ⲟⲩⲛ̅ⲧⲁⲕ ⲡⲁⲓ
  ⲙ̅ⲙⲁⲩ ϫⲉ ⲉⲕⲙⲟⲥⲧⲉ ⲛ̅ⲛⲉϩⲃⲏⲩⲉ ⲛ̅ⲛⲓⲕⲟⲗⲁⲓⲧⲏⲥ. ⲛⲁⲓ ϩⲱ ⲉϯⲙⲟⲥⲧⲉ ⲙ̅ⲙⲟⲟⲩ. <span style=
  "color:#b00e23">(ⲍ̅)</span> ⲡⲉⲧⲉ ⲟⲩⲛ̅ⲧⲁϥ ⲙⲁⲁϫⲉ ⲙ̅ⲙⲁⲩ ⲙⲁⲣⲉϥⲥⲱⲧⲙ̅. ϫⲉ ⲟⲩⲛ̅
  ⲉⲧⲉⲣⲉ ⲡⲉⲡⲛ̅ⲁ̅ ϫⲱ ⲙ̅ⲙⲟⲟⲩ ⲛ̅ⲛ̅ⲉⲕⲕⲗⲏⲥⲓⲁ. ⲡⲉⲧⲛⲁϫⲣⲟ ϯⲛⲁϯ ⲛⲁϥ ⲉⲧⲣⲉϥⲟⲩⲱⲙ ⲉⲃⲟⲗ ϩⲙ̅
  ⲡϣⲏⲛ ⲙ̅ⲡⲱⲛϩ̅. ⲡⲁⲓ ⲉⲧⲛ̅ⲧⲙⲏⲏⲧⲉ ⲙ̅ⲡⲡⲁⲣⲁⲇⲓⲥⲟⲥ ⲙ̅ⲡⲁⲛⲟⲩⲧⲉ. <span style=
  "color:#b00e23">(ⲏ̅)</span> ⲥϩⲁⲓ ⲙⲡⲁⲅⲅⲉⲗⲟⲥ ⲛ̅ⲧⲉⲕⲕⲗⲏⲥⲓⲁ ⲉⲧϩⲛ̅ ⲥⲙⲩⲣⲛⲁ. ϫⲉ ⲛⲁⲓ
  ⲛⲉⲧϥϫⲱ ⲙ̅ⲙⲟⲟⲩ ⲛ̅ϭⲓ ⲡϣⲟⲣⲡ̅ ⲁⲩⲱ ⲡϩⲁⲏ. ⲡⲉⲛⲧⲁϥⲙⲟⲩ ⲁⲩⲱ ⲁϥⲱⲛϩ̅. <span style=
  "color:#b00e23">(ⲑ̅)</span> ϯⲥⲟⲟⲩⲛ ⲧⲉⲕⲑⲗⲓⲯⲓⲥ ⲙⲛ̅ ⲧⲉⲕⲙⲛ̅ⲧϩⲏⲕⲓ. ⲁⲗⲗⲁ ⲛ̅ⲧⲕ̅
  ⲟⲩⲣⲙ̅ⲙⲁⲟ. ⲁⲩⲱ ⲧⲙⲛ̅ⲧⲣⲉϥϫⲓⲟⲩⲁⲛ ⲛⲁⲓ ⲉⲧϫⲱ ⲙ̅ⲙⲟⲥ. ϫⲉ ⲁⲛⲟⲛ ϩⲉⲛⲓⲟⲩⲇⲁⲓ ⲛ̅ϩⲟⲓⲛⲉ ⲁⲛ ⲛⲉ.
  ⲁⲗⲗⲁ ⲧⲥⲩⲛⲁⲅⲱⲅⲏ ⲙ̅ⲡⲥⲁⲧⲁⲛⲁⲥ ⲧⲉ. <span style="color:#b00e23">(ⲓ̅)</span>
  ⲙ̅ⲡⲣ̅ⲣ̅ϩⲟⲧⲉ ⲗⲁⲁⲩ ϩⲏⲧⲟⲩ ⲛ̅ⲛⲉⲧⲉⲕⲛⲁϣⲟⲡⲟⲩ. ⲉⲓⲥ ϩⲏⲏⲧⲉ ⲡⲇⲓⲁⲃⲟⲗⲟⲥ ⲛⲁⲛⲉϫ ϩⲟⲓⲛⲉ ⲛ̅ϩⲏⲧ
  ⲧⲏⲩⲧⲛ̅ ⲉⲡⲉϣⲧⲉⲕⲟ. ϫⲉⲕⲁⲥ ⲉⲩⲉⲡⲉⲓⲣⲁⲍⲉ ⲙ̅ⲙⲱⲧⲛ̅. ⲁⲩⲱ ⲟⲩⲛ̅ ⲧⲏⲧⲛ̅ ⲙ̅ⲙⲁⲩ ⲛ̅ⲟⲩⲑⲗⲓⲯⲓⲥ
  ⲙ̅ⲙⲏⲧ ⲛ̅ϩⲟⲟⲩ. ϣⲱⲡⲉ ⲙ̅ⲡⲓⲥⲧⲟⲥ ϣⲁ ϩⲣⲁⲓ ⲉⲡⲙⲟⲩ. ⲁⲩⲱ ϯⲛⲁϯ ⲛⲁⲕ ⲙ̅ⲡⲉⲕⲗⲟⲙ ⲙ̅ⲡⲱⲛϩ̅.
  <span style="color:#b00e23">(ⲓ̅ⲁ̅)</span> ⲡⲉⲧⲉ ⲟⲩⲛ̅ⲧⲁϥ ⲙⲁⲁϫⲉ ⲙ̅ⲙⲁⲩ ⲉⲥⲱⲧⲙ̅
  ⲙⲁⲣⲉϥⲥⲱⲧⲙ̅. ϫⲉ ⲟⲩ ⲡⲉⲧⲉⲣⲉ ⲡⲉⲡⲛ̅ⲁ̅ ϫⲱ ⲙ̅ⲙⲟϥ ⲛ̅ⲛ̅ⲉⲕⲕⲗⲏⲥⲓⲁ. ⲡⲉⲧⲛⲁϫⲣⲟ ⲛ̅ⲛⲉⲩϫⲓⲧϥ̅
  ⲛ̅ϭⲟⲛⲥ̅ ⲉⲃⲟⲗ ϩⲓⲧⲙ̅ ⲡⲙⲟⲩ ⲙ̅ⲙⲉϩⲥⲛⲁⲩ. <span style="color:#b00e23">(ⲓ̅ⲃ̅)</span>
  ⲥϩⲁⲓ ⲙ̅ⲡⲁⲅⲅⲉⲗⲟⲥ ⲛ̅ⲧⲉⲕⲕⲗⲏⲥⲓⲁ ⲉⲧϩⲙ̅ ⲡⲉⲣⲅⲁⲙⲟⲥ. ϫⲉ ⲛⲁⲓ ⲛⲉⲧϥ̅ϫⲱ ⲙ̅ⲙⲟⲟⲩ ⲛ̅ϭⲓ ⲡⲉⲧⲉ
  ⲟⲩⲛ̅ⲧⲁϥ ⲙ̅ⲙⲁⲩ ⲛ̅ⲧⲥⲏϥⲉ ⲉⲧⲧⲏⲙ ⲉⲡϩⲟ ⲥⲛⲁⲩ. <span style=
  "color:#b00e23">(ⲓ̅ⲅ̅)</span> ϯⲥⲟⲟⲩⲛ ϫⲉ ⲉⲕⲟⲩⲏⲏϩ ⲧⲱⲛ ⲡⲙⲁ ⲉⲧⲉⲣⲉ ⲡⲉⲑⲣⲟⲛⲟⲥ
  ⲙ̅ⲡⲥⲁⲧⲁⲛⲁⲥ ⲛ̅ϩⲏⲧϥ̅. ⲁⲩⲱ ⲁⲕⲁⲙⲁϩⲧⲉ ⲙ̅ⲡⲁⲣⲁⲛ ⲙ̅ⲡⲉⲕⲁⲣⲛⲁ ⲛ̅ⲧⲁ ⲡⲓⲥϯⲥ. ⲁⲩⲱ ⲁⲕⲁϩⲉⲣⲁⲧⲕ̅
  ϩⲛ̅ ⲛⲉϩⲟⲟⲩ ⲛ̅ⲧⲁⲩⲙⲟⲟⲩⲧ ⲙ̅ⲡⲁⲙⲛ̅ⲧⲣⲉ ⲙ̅ⲡⲓⲥⲧⲟⲥ ϩⲁⲧⲉ ⲧⲏⲩⲧⲛ̅. ⲡⲙⲁ ⲉⲧⲉⲣⲉ ⲡⲉⲑⲣⲟⲛⲟⲥ
  ⲙ̅ⲡⲥⲁⲧⲁⲛⲁⲥ ⲟⲩⲏϩ ⲛ̅ϩⲏⲧϥ̅ <span style="color:#b00e23">(ⲓ̅ⲇ̅)</span> ⲁⲩⲱ ⲟⲩⲛ̅ⲧⲁⲓ
  ϩⲉⲛⲕⲟⲩⲓ ⲉⲣⲟⲕ ϫⲉ ⲟⲩⲛ̅ⲧⲁⲕ ϩⲟⲓⲛⲉ ⲉⲩⲁⲙⲁϩⲧⲉ ⲛ̅ⲧⲉⲥⲃⲱ ⲛⲃ̅ⲁⲗⲁϩⲁⲙ ⲡⲁⲓ ⲛ̅ⲧⲁϥⲧⲥⲁⲃⲉ ⲃⲁⲗⲁⲕ
  ⲉⲛⲉϫ ⲥⲕⲁⲛⲇⲁⲗⲟⲛ ⲙ̅ⲡⲙ̅ⲧⲟ ⲉⲃⲟⲗ ⲛ̅ⲛ̅ϣⲏⲣⲉ ⲙ̅ⲡⲓⲥ̅ⲏ̅ⲗ̅ ⲉⲧⲣⲉⲩⲟⲩⲉⲙ ϣⲱⲱⲧ ⲛ̅ⲉⲓⲇⲱⲗⲟⲛ. ⲁⲩⲱ
  ⲛ̅ⲥⲉⲡⲟⲣⲛⲉⲩⲉ. <span style="color:#b00e23">(ⲓ̅ⲉ̅)</span> ⲧⲁⲓ ⲧⲉ ⲧⲉⲕϩⲉ ϩⲱⲕ
  ⲉⲟⲩⲛⲧⲁⲕ ϩⲟⲓⲛⲉ ⲉⲩⲁⲙⲁϩⲧⲉ ⲛ̅ⲧⲉⲥⲃⲱ ⲛ̅ⲛⲓⲕⲟⲗⲁⲓⲧⲏⲥ. <span style=
  "color:#b00e23">(ⲓ̅ⲋ̅)</span> ⲙⲉⲧⲁⲛⲟⲓ ϭⲉ ⲉϣⲱⲡⲉ ⲙ̅ⲙⲟⲛ ϯⲛⲏⲩ ⲛⲁⲕ ϩⲛ̅ ⲟⲩϭⲉⲡⲏ
  ⲧⲁⲙⲓϣⲉ ⲛⲙ̅ⲙⲁⲕ ϩⲛ̅ ⲧⲥⲏϥⲉ ⲛ̅ⲧⲁⲧⲁⲡⲣⲟ. <span style="color:#b00e23">(ⲓ̅ⲍ̅)</span>
  ⲡⲉⲧⲉⲟⲩⲛ̅ⲧⲁϥ ⲙⲁⲁϫⲉ ⲙ̅ⲙⲁⲩ ⲉⲥⲱⲧⲙ̅ ⲙⲁⲣⲉϥⲥⲱⲧⲙ̅. ϫⲉ ⲉⲣⲉ ⲡⲉⲡⲛ̅ⲁ̅ ϫⲱ ⲙ̅ⲙⲟⲥ ϫⲉ ⲟⲩ
  ⲛ̅ⲛⲉⲕⲕⲗⲏⲥⲓⲁ. ⲡⲉⲧⲛⲁϫⲣⲟ ϯⲛⲁϯ ⲛⲁϥ ⲉⲧⲣⲉϥⲟⲩⲱⲙ ⲉⲃⲟⲗ ϩⲙ̅ ⲡⲙⲁⲛⲛⲁ ⲉⲧϩⲏⲡ. ⲁⲩⲱ ϯⲛⲁϯ ⲛⲁϥ
  ⲛ̅ⲟⲩⲯⲩⲫⲟⲥ ⲉⲥⲟⲩⲟⲃϣ̅ ⲉⲣⲉ ⲟⲩⲣⲁⲛ ⲛ̅ⲃⲣ̅ⲣⲉ ⲥⲏϩ ⲉⲣⲟⲥ ⲉⲙⲛ̅ ⲗⲁⲁⲩ ⲥⲟⲟⲩⲛ ⲙ̅ⲙⲟϥ ⲉⲓⲙⲏⲧⲉⲓ
  ⲡⲉⲧⲛⲁϫⲓⲧϥ̅. <span style="color:#b00e23">(ⲓ̅ⲏ̅)</span> ⲥϩⲁⲓ ⲙ̅ⲡⲁⲅⲅⲉⲗⲟⲥ
  ⲛ̅ⲧⲉⲕⲕⲗⲏⲥⲓⲁ ⲉⲧϩⲛ̅ ⲑⲓⲁⲧⲉⲓⲣⲁ. ϫⲉ ⲛⲁⲓ ⲛⲉⲧⲉϥϫⲱ ⲙ̅ⲙⲟⲟⲩ ⲛ̅ϭⲓ ⲡϣⲏⲣⲉ ⲙ̅ⲡⲛⲟⲩⲧⲉ. ⲡⲉⲧⲉⲣⲉ
  ⲛⲉϥⲃⲁⲗ ⲟ ⲛ̅ⲑⲉ ⲛ̅ⲟⲩϣⲁϩ ⲛ̅ⲕⲱϩⲧ̅. ⲉⲣⲉ ⲛⲉϥⲟⲩⲣⲏⲏⲧⲉ ⲟ ⲛ̅ⲑⲉ ⲛ̅ⲟⲩϩⲟⲙⲛ̅ⲧ ⲛ̅ⲃⲁⲣⲱⲧ.
  <span style="color:#b00e23">(ⲓ̅ⲑ̅)</span> ϯⲥⲟⲟⲩⲛ ⲛ̅ⲛⲉⲕϩⲃⲏⲩⲉ ⲙⲛ̅ ⲧⲉⲕⲁⲅⲁⲡⲏ ⲙⲛ̅
  ⲧⲉⲕⲡⲓⲥⲧⲓⲥ. ⲁⲩⲱ ⲧⲉⲕⲇⲓⲁⲕⲟⲛⲓⲁ ⲙⲛ̅ ⲧⲉⲕϩⲩⲡⲟⲙⲟⲛⲏ. ⲁⲩⲱ ⲛⲉⲕϩⲃⲏⲩⲉ ⲛ̅ϩⲁⲉⲩ ⲛⲁⲁⲁⲩ
  ⲉⲛⲉⲕϣⲟⲣⲡ. <span style="color:#b00e23">(ⲕ̅)</span> ⲁⲗⲗⲁ ⲟⲩⲛ̅ⲧⲁⲓ ⲉⲣⲟⲕ ϫⲉ ⲁⲕⲕⲱ
  ⲛ̅ⲧⲉⲥϩⲓⲙⲉ ϫⲉ ⲉⲓⲉⲍⲁⲃⲉⲗ ⲧⲁⲓ ⲉⲧϫⲱ ⲙ̅ⲙⲟⲥ ⲉⲣⲟⲥ ϫⲉ ⲁⲛⲅ̅ ⲟⲩⲡⲣⲟⲫⲩⲧⲏⲥ. ⲉⲥϯⲃⲱ ⲁⲩⲱ
  ⲉⲥⲡⲗⲁⲛⲁ ⲛ̅ⲛⲁϩⲙ̅ϩⲁⲗ. ⲉⲧⲣⲉⲩⲡⲟⲣⲛⲉⲩⲉ. ⲁⲩⲱ ⲛ̅ⲥⲉⲟⲩⲉⲙ ϣⲱⲱⲧ ⲛ̅ⲉⲓⲇⲱⲗⲟⲛ. <span style=
  "color:#b00e23">(ⲕ̅ⲁ̅)</span> ⲁⲓϯ ⲇⲉ ⲛⲁⲥ ⲛ̅ⲟⲩⲟⲩⲟⲉⲓϣ ϫⲉ ⲉⲥⲉⲙⲉⲧⲁⲛⲟⲓ ⲉⲃⲟⲗ ϩⲛ̅
  ⲧⲉⲥⲡⲟⲣⲛⲓⲁ. <span style="color:#b00e23">(ⲕ̅ⲃ̅)</span> ⲉⲓⲥ ϩⲏⲏⲧⲉ ϯⲛⲁⲛⲟⲩϫ ⲙ̅ⲙⲟⲥ
  ⲉϩⲣⲁⲓ ⲉⲩϣⲱⲛⲉ. ⲁⲩⲱ ⲛⲉⲧⲟ ⲛ̅ⲛ̅ⲟⲉⲓⲕ ⲛⲙ̅ⲙⲁⲥ ⲉⲩⲛⲟϭ ⲛ̅ⲑⲗⲓⲯⲓⲥ. ⲉϣⲱⲡⲉ ⲇⲉ ⲉⲥⲧⲙ̅ⲙⲉⲧⲁⲛⲟⲓ
  ⲉⲃⲟⲗ ϩⲛ̅ ⲛⲉⲥϩⲃⲏⲩⲉ. <span style="color:#b00e23">(ⲕ̅ⲅ̅)</span> ϯⲛⲁⲙⲟⲟⲩⲧ
  ⲛ̅ⲛⲉⲥⲕⲉϣⲏⲣⲉ ϩⲛ̅ ⲟⲩⲙⲟⲩ. ⲁⲩⲱ ⲥⲉⲛⲁⲉⲓⲙⲉ ⲛ̅ϭⲓ ⲛ̅ⲉⲕⲕⲗⲏⲥⲓⲁ ⲧⲏⲣⲟⲩ. ϫⲉ ⲁⲛⲟⲕ
  ⲡⲉⲧϩⲟⲧϩⲉⲧⲛ̅ ⲉⲛϭⲗⲟⲟⲧⲉ ⲙⲛ̅ ⲛ̅ϩⲏⲧ. ⲁⲩⲱ ϯⲛⲁϯ ⲛⲏⲧⲛ̅ ⲡⲟⲩⲁ ⲡⲟⲩⲁ ⲕⲁⲧⲁ ⲛⲉϥϩⲃⲏⲩⲉ.
  <span style="color:#b00e23">(ⲕ̅ⲇ̅)</span> ϯϫⲱ ⲇⲉ ⲙ̅ⲙⲟⲥ ⲛⲏⲧⲛ̅ ⲡⲕⲉⲥⲉⲡⲏ ⲉⲧϩⲛ̅
  ⲑⲉⲓⲁⲧⲉⲓⲣⲁ ⲛⲉⲧⲉⲙⲛ̅ⲧⲟⲩ ⲧⲉⲓⲥⲃⲱ ⲙ̅ⲙⲁⲁⲩ. ⲁⲩⲱ ⲙ̅ⲡⲟⲩⲥⲟⲟⲩⲛ ⲛ̅ⲛⲉⲑⲏⲡ ⲙ̅ⲡⲥⲁⲧⲁⲛⲁⲥ. ⲛ̅ⲑⲉ
  ⲉⲧⲟⲩϫⲱ ⲙ̅ⲙⲟⲥ. ⲛ̅ϯⲛⲁⲧⲁⲗⲉ ⲕⲉϩⲣⲏϣⲉ. ⲉϫⲛ̅ ⲧⲏⲩⲧⲛ̅ <span style=
  "color:#b00e23">(ⲕ̅ⲉ̅)</span> ⲡⲗⲏⲛ ⲡⲉⲧⲛ̅ ⲧⲏⲩⲧⲛ̅ ⲁⲙⲁϩⲧⲉ ⲙ̅ⲙⲟϥ ϣⲁⲛϯⲉⲓ.
  <span style="color:#b00e23">(ⲕ̅ⲋ̅)</span> ⲁⲩⲱ ⲡⲉⲧⲛⲁϫⲣⲟ ⲛⲉϥϩⲁⲣⲉϩ ⲉⲛⲁϩⲃⲏⲩⲉ
  ϣⲁⲃⲟⲗ. ϯⲛⲁϯ ⲛⲁϥ ⲛ̅ⲧⲉⲝⲟⲩⲥⲓⲁ ⲉϫⲛ̅ ⲛ̅ϩⲉⲑⲛⲟⲥ ⲧⲏⲣⲟⲩ. <span style=
  "color:#b00e23">(ⲕ̅ⲍ̅)</span> ⲛⲉϥⲙⲟⲟⲛⲉ ⲙ̅ⲙⲟⲟⲩ ϩⲛ̅ ⲟⲩϭⲉⲣⲱⲃ ⲙ̅ⲡⲉⲛⲓⲡⲉ. ⲁⲩⲱ
  ⲛⲉϥⲟⲩⲟϣϥⲟⲩ ⲛ̅ⲑⲉ ⲉϣⲁⲩⲟⲩⲱϭⲡ̅ ⲛ̅ⲛⲉⲥⲕⲉⲩⲏ ⲙ̅ⲡⲕⲉⲣⲁⲙⲉⲩⲥ ⲛ̅ⲥⲉⲟⲩⲟϣϥⲟⲩ ⲕⲁⲧⲁ ⲑⲉ ϩⲱ
  ⲛ̅ⲧⲁⲓϫⲓⲧⲥ̅ ⲉⲃⲟⲗ ϩⲓⲧⲙ̅ ⲡⲁⲓⲱⲧ. <span style="color:#b00e23">(ⲕ̅ⲏ̅)</span> ⲁⲩⲱ
  ϯⲛⲁϯ ⲛⲁϥ ⲙ̅ⲡⲥⲟ ⲛ̅ϩⲧⲟⲟⲩⲉ. <span style="color:#b00e23">(ⲕ̅ⲑ̅)</span> ⲡⲉⲧⲉ
  ⲟⲩⲛ̅ⲧⲁϥ ⲙⲁⲁϫⲉ ⲙ̅ⲙⲁⲩ ⲉⲥⲱⲧⲙ̅ ⲙⲁⲣⲉϥⲥⲱⲧⲙ̅. ϫⲉ ⲉⲣⲉ ⲡⲉⲡⲛ̅ⲁ̅ ϫⲱ ⲙ̅ⲙⲟⲥ ϫⲉ ⲟⲩ
  ⲛ̅ⲛⲉⲕⲕⲗⲏⲥⲓⲁ.</p>

  <h3 id="apocalypse3">3</h3>

  <p><span style="color:#b00e23">(ⲁ̅)</span> ⲥϩⲁⲓ ⲙ̅ⲡⲁⲅⲅⲉⲗⲟⲥ ⲛ̅ⲧⲉⲕⲕⲗⲏⲥⲓⲁ ⲉⲧϩⲛ̅
  ⲥⲁⲣⲇⲓⲥ. ϫⲉ ⲛⲁⲓ ⲛⲉⲧⲉϥϫⲱ ⲙ̅ⲙⲟⲟⲩ ⲛ̅ϭⲓ ⲡⲉⲧⲉ ⲟⲩⲛ̅ⲧϥ̅ ⲡⲥⲁϣϥ̅ ⲙ̅ⲡⲛ̅ⲁ̅ ⲛⲧⲉ ⲡⲛⲟⲩⲧⲉ.
  ⲁⲩⲱ ⲡⲥⲁϣϥ̅ ⲛ̅ⲥⲓⲟⲩ. ϯⲥⲟⲟⲩⲛ ⲛ̅ⲛⲉⲕϩⲃⲏⲩⲉ ϫⲉ ⲟⲩⲛ̅ⲧⲁⲕ ⲟⲩⲣⲁⲛ ⲙ̅ⲙⲁⲩ ϫⲉ ⲉⲕⲟⲛϩ̅
  ⲉⲕⲙⲟⲟⲩⲧ. <span style="color:#b00e23">(ⲃ̅)</span> ϣⲱⲡⲉ ⲉⲕⲣⲟⲉⲓⲥ ⲛⲅ̅ⲧⲁϫⲣⲉ
  ⲡⲕⲉⲥⲉⲡⲏ ⲛⲁⲓ ⲉⲛⲉⲩⲛⲁⲙⲟⲩ ⲡⲉ. ⲙ̅ⲡⲉⲓϩⲉ ⲅⲁⲣ ⲉⲛⲉⲕϩⲃⲏⲩⲉ ⲉⲩϫⲏⲕ ⲉⲃⲟⲗ ⲙ̅ⲡⲙ̅ⲧⲟ ⲉⲃⲟⲗ
  ⲙ̅ⲡⲁⲛⲟⲩⲧⲉ. <span style="color:#b00e23">(ⲅ̅)</span> ⲁⲣⲓⲡⲙⲉⲉⲩⲉ ϭⲉ ϫⲉ ⲛ̅ⲧⲁⲕϫⲓ
  ⲁⲩⲱ ⲛ̅ⲧⲁⲕⲥⲱⲧⲙ̅ ⲛ̅ⲁϣ ⲛ̅ϩⲉ. ⲛⲅ̅ϩⲁⲣⲉϩ ⲛⲅ̅ⲙⲉⲧⲁⲛⲟⲓ ⲉϣⲱⲡⲉ ⲇⲉ ⲉⲕϣⲁⲛⲧⲙ̅ⲣⲟⲉⲓⲥ. ϯⲛⲏⲩ
  ⲉϫⲱⲕ ⲛ̅ⲑⲉ ⲛ̅ⲟⲩⲣⲉϥϫⲓⲟⲩⲉ. ⲁⲩⲱ ⲛⲅ̅ⲛⲁϣ̅ⲉⲓⲙⲉ ⲁⲛ ϫⲉ ⲉⲓⲛⲏⲩ ⲛ̅ⲁϣ ⲛ̅ϩⲉ ⲉϩⲣⲁⲓ ⲉϫⲱⲕ.
  <span style="color:#b00e23">(ⲇ̅)</span> ⲁⲗⲗⲁ ⲟⲩⲛ̅ⲧⲕ̅ ⲟⲩϭⲟⲡ ⲛ̅ⲣⲱⲙⲉ ϩⲛ̅ ⲥⲁⲣⲇⲓⲥ
  ⲙ̅ⲡⲟⲩⲧⲱⲗⲙ̅ ⲛ̅ⲛⲉⲩϩⲟⲓⲧⲉ. ⲁⲩⲱ ⲥⲉⲛⲁⲙⲟⲟϣⲉ ⲛⲙ̅ⲙⲁⲓ ϩⲛ̅ ϩⲉⲛϩⲃⲥⲱ ⲉⲩⲟⲩⲟⲃϣ̅ ϫⲉ ⲥⲉⲙ̅ⲡϣⲁ.
  <span style="color:#b00e23">(ⲉ̅)</span> ⲡⲉⲧⲛⲁϫⲣⲟ ϯⲛⲁϯ ϩⲓⲱⲱϥ ⲛ̅ⲧⲉⲓϩⲉ ⲛ̅ϩⲉⲛϩⲃⲥⲱ
  ⲉⲩⲟⲩⲟⲃϣ̅. ⲁⲩⲱ ⲛ̅ϯⲛⲁϥⲉⲧ ⲡⲉϥⲣⲁⲛ ⲉⲃⲟⲗ ⲁⲛ ϩⲙ̅ ⲡϫⲱⲱⲙⲉ ⲙ̅ⲡⲱⲛϩ̅. ⲁⲩⲱ ϯⲛⲁϩⲟⲙⲟⲗⲟⲅⲉⲓ
  ⲙ̅ⲡⲉϥⲣⲁⲛ ⲙ̅ⲡⲙ̅ⲧⲟ ⲉⲃⲟⲗ ⲙ̅ⲡⲁⲓⲱⲧ. ⲁⲩⲱ ⲙ̅ⲡⲙ̅ⲧⲟ ⲉⲃⲟⲗ ⲛ̅ⲛⲉϥⲁⲅⲅⲉⲗⲟⲥ. <span style=
  "color:#b00e23">(ⲋ̅)</span> ⲡⲉⲧⲉ ⲟⲩⲛ̅ ⲙⲁⲁϫⲉ ⲙ̅ⲙⲟϥ. ⲙⲁⲣⲉϥⲥⲱⲧⲙ̅. ϫⲉ ⲟⲩ ⲡⲉⲧⲉⲣⲉ
  ⲡⲉⲡⲛ̅ⲁ̅ ϫⲱ ⲙ̅ⲙⲟϥ ⲛ̅ⲛ̅ⲉⲕⲕⲗⲏⲥⲓⲁ. <span style="color:#b00e23">(ⲍ̅)</span> ⲥϩⲁⲓ
  ⲙ̅ⲡⲁⲅⲅⲉⲗⲟⲥ ⲛ̅ⲧⲉⲕⲕⲗⲏⲥⲓⲁ ⲉⲧϩⲛ̅ ⲫⲓⲗⲁⲇⲉⲗⲫⲓⲁ. ϫⲉ ⲛⲁⲓ ⲛⲉⲧⲉϥϫⲱ ⲙ̅ⲙⲟⲟⲩ ⲛ̅ϭⲓ ⲡⲡⲉⲧⲟⲩⲁⲁⲃ
  ⲡⲙⲉ. ⲡⲉⲧⲉ ⲟⲩⲛ̅ⲧⲁϥ ⲡϣⲟϣⲧ̅ ⲛ̅ⲇⲁⲩⲉⲓⲇ. ⲉϥϣⲁⲛⲟⲩⲱⲛ ⲙⲛ̅ ⲗⲁⲁⲩ ⲛ̅ⲁϣ̅ϣⲱⲧⲙ̅. ⲉϥϣⲁⲛϣⲱⲧⲙ̅
  ⲙⲛ̅ ⲗⲁⲁⲩ ⲛ̅ⲁϣ̅ⲟⲩⲱⲛ. <span style="color:#b00e23">(ⲏ̅)</span> ϯⲥⲟⲟⲩⲛ
  ⲛ̅ⲛⲉⲕϩⲃⲏⲩⲉ. ⲉⲓⲥ ϩⲏⲏⲧⲉ ⲉⲓⲥ ϩⲏⲏⲧⲉ ⲁⲓϯ ⲙ̅ⲡⲉⲙ̅ⲧⲟ ⲉⲃⲟⲗ ⲛ̅ⲟⲩⲣⲟ ⲉϥⲟⲩⲱⲛ. ⲉⲙⲛ̅ ⲗⲁⲁⲩ
  ⲛⲁⲉϣϭⲙ̅ϭⲟⲙ ⲉϣⲱⲧⲙ̅ ⲙ̅ⲙⲟϥ. ϫⲉ ⲟⲩⲕⲟⲩⲓ ⲧⲉ ⲧⲉⲕϭⲟⲙ ⲁⲩⲱ ⲁⲕϩⲁⲣⲉϩ ⲉⲡⲁϣⲁϫⲉ. ⲙ̅ⲡⲉⲕⲁⲣⲛⲁ
  ⲙ̅ⲡⲁⲣⲁⲛ. <span style="color:#b00e23">(ⲑ̅)</span> ⲉⲓⲥ ϩⲏⲏⲧⲉ ⲁⲓϯ ϩⲟⲓⲛⲉ ⲉⲃⲟⲗ ϩⲛ̅
  ⲧⲥⲩⲛⲁⲅⲱⲅⲏ ⲙ̅ⲡⲥⲁⲧⲁⲛⲁⲥ. ⲛⲁⲓ ⲉⲧϫⲱ ⲙ̅ⲙⲟⲥ ϫⲉ ⲁⲛⲟⲛ ϩⲉⲛⲓⲟⲩⲇⲁⲓ ⲛ̅ϩⲟⲓⲛⲉ ⲁⲛ ⲛⲉ ⲁⲗⲗⲁ
  ⲉⲩϫⲓϭⲟⲗ. ⲉⲓⲥ ϩⲏⲏⲧⲉ ϯⲛⲁⲧⲣⲉⲩⲉⲓ ⲛ̅ⲥⲉⲟⲩⲱϣⲧ ⲙ̅ⲡⲙ̅ⲧⲟ ⲉⲃⲟⲗ ⲛ̅ⲛⲉⲕⲟⲩⲣⲏⲏⲧⲉ. ⲁⲩⲱ ⲛⲅ̅ⲉⲓⲙⲉ
  ϫⲉ ⲁⲛⲟⲕ ⲁⲓⲙⲉⲣⲓⲧⲕ̅. <span style="color:#b00e23">(ⲓ̅)</span> ϫⲉ ⲁⲕϩⲁⲣⲉϩ ⲉⲡϣⲁϫⲉ
  ⲛ̅ⲧⲁϩⲩⲡⲟⲙⲟⲛⲏ. ⲁⲩⲱ ⲁⲛⲟⲕ ϩⲱ ϯⲛⲁϩⲁⲣⲉϩ ⲉⲣⲟⲕ ⲉⲃⲟⲗ ϩⲛ̅ ⲧⲉⲩⲛⲟⲩ ⲙ̅ⲡⲡⲓⲣⲁⲥⲙⲟⲥ. ⲉⲧⲛⲏⲩ
  ⲉϩⲣⲁⲓ ⲉϫⲛ̅ ⲧⲟⲓⲕⲟⲩⲙⲉⲛⲏ ⲧⲏⲣⲥ̅. ⲉⲡⲉⲓⲣⲁⲍⲉ ⲛ̅ⲛⲉⲧⲟⲩⲏⲏϩ ϩⲣⲁⲓ ϩⲓϫⲉⲙ ⲡⲕⲁϩ.
  <span style="color:#b00e23">(ⲓ̅ⲁ̅)</span> ϯⲛⲏⲩ ⲧⲁⲭⲏ ⲁⲙⲁϩⲧⲉ ⲙ̅ⲡⲉⲧⲛ̅ⲧⲟⲟⲧⲕ̅
  ϫⲉⲕⲁⲥ ⲛ̅ⲛⲉ ⲗⲁⲁⲩ ϩⲉ ⲉⲃⲟⲗ. <span style="color:#b00e23">(ⲓ̅ⲃ̅)</span> ⲡⲉⲧⲛⲁϫⲣⲟ
  ϯⲛⲁⲁϥ ⲛ̅ⲟⲩⲥⲧⲩⲗⲗⲟⲥ ϩⲣⲁⲓ ϩⲙ̅ ⲡⲉⲣ̅ⲡⲉ ⲙ̅ⲡⲁⲛⲟⲩⲧⲉ. ⲛⲉϥⲧⲙ̅ⲉⲓ ⲉⲃⲟⲗ ϭⲉ. ⲁⲩⲱ ϯⲛⲁⲥϩⲁⲓ
  ⲉϩⲣⲁⲓ ⲉϫⲱϥ ⲙ̅ⲡⲣⲁⲛ ⲙ̅ⲡⲁⲛⲟⲩⲧⲉ. ⲙⲛ̅ ⲡⲣⲁⲛ ⲛ̅ⲧⲡⲟⲗⲓⲥ ⲙ̅ⲡⲁⲛⲟⲩⲧⲉ ⲑⲓⲉⲗ̅ⲏ̅ⲙ̅ ⲛ̅ⲃⲣ̅ⲣⲉ
  ⲉⲧⲛⲏⲩ ⲉⲃⲟⲗ ϩⲛ̅ ⲧⲡⲉ. ⲉⲃⲟⲗ ϩⲓⲧⲙ̅ ⲡⲁⲛⲟⲩⲧⲉ. ⲁⲩⲱ ⲡⲁⲣⲁⲛ ⲛ̅ⲃⲣ̅ⲣⲉ. <span style=
  "color:#b00e23">(ⲓ̅ⲅ̅)</span> ⲡⲉⲧⲉ ⲟⲩⲛ̅ⲧϥ̅ ⲙⲁⲁϫⲉ ⲙ̅ⲙⲁⲩ ⲙⲁⲣⲉϥⲥⲱⲧⲙ̅ ϫⲉ ⲟⲩ
  ⲡⲉⲧⲉⲣⲉ ⲡⲉⲡⲛ̅ⲁ̅ ϫⲱ ⲙ̅ⲙⲟϥ ⲛ̅ⲛ̅ⲉⲕⲕⲗⲏⲥⲓⲁ. <span style=
  "color:#b00e23">(ⲓ̅ⲇ̅)</span> ⲥϩⲁⲓ ⲙ̅ⲡⲁⲅⲅⲉⲗⲟⲥ ⲛ̅ⲧⲉⲕⲕⲗⲏⲥⲓⲁ ⲉⲧϩⲛ̅ ⲗⲁⲟⲇⲟⲕⲓⲁ. ϫⲉ
  ⲛⲁⲓ ⲛⲉⲧⲉϥϫⲱ ⲙ̅ⲙⲟⲟⲩ ⲛ̅ϭⲓ ⲡϩⲁⲙⲏⲛ ⲡⲙⲛ̅ⲧⲣⲉ ⲙ̅ⲡⲓⲥⲧⲟⲥ ⲙ̅ⲙⲉ. ⲡⲉ ϩⲟⲩⲉⲓⲧⲉ ⲙ̅ⲡⲥⲱⲛⲧ̅
  ⲙ̅ⲡⲛⲟⲩⲧⲉ. <span style="color:#b00e23">(ⲓ̅ⲉ̅)</span> ϯⲥⲟⲟⲩⲛ ⲛ̅ⲛⲉⲕϩⲃⲏⲩⲉ. ϫⲉ
  ⲟⲩⲇⲉ ⲛⲅ̅ⲟⲣϣ̅ ⲁⲛ. ⲟⲩⲇⲉ ⲛⲅ̅ϩⲏⲙ ⲁⲛ. ⲛⲁⲛⲟⲩⲥ ⲉⲛ ⲉⲕⲟⲣϣ̅ ⲡⲉ. ⲏ ⲉⲕϩⲏⲙ. <span style=
  "color:#b00e23">(ⲓ̅ⲋ̅)</span> ϫⲉ ⲛ̅ⲧⲕ̅ ⲟⲩⲙⲟⲩ ⲛ̅ⲥⲗ̅ϩⲟ. ⲟⲩⲇⲉ ⲛⲅ̅ⲟⲣϣ̅ ⲁⲛ ⲟⲩⲇⲉ
  ⲛⲅ̅ϩⲏⲙ ⲁⲛ. ϯⲛⲁⲕⲁⲃⲟⲗ ⲙ̅ⲙⲟⲕ ⲉⲃⲟⲗ ϩⲛ̅ ⲧⲁⲧⲁⲡⲣⲟ. <span style=
  "color:#b00e23">(ⲓ̅ⲍ̅)</span> ϫⲉ ⲕϫⲱ ⲙ̅ⲙⲟⲥ ϫⲉ ⲁⲛⲅ̅ ⲟⲩⲣⲙ̅ⲙⲁⲟ. ⲁⲩⲱ ⲁⲓⲣ̅ ⲣⲙ̅ⲙⲁⲟ.
  ⲁⲩⲱ ⲛ̅ϯⲣ̅ⲭⲣⲓⲁ ⲁⲛ ⲛ̅ⲗⲁⲁⲩ. ⲉⲛⲅ̅ⲥⲟⲟⲩⲛ ⲁⲛ ϫⲉ ⲛ̅ⲧⲟⲕ ⲡⲉ ⲡⲧⲁⲗⲩⲡⲟⲣⲟⲥ. ⲛ̅ⲉⲃⲓⲏⲛ ⲁⲩⲱ
  ⲛ̅ϩⲏⲕⲉ. ⲁⲩⲱ ⲛ̅ⲃⲗ̅ⲗⲉ ⲉⲕⲕⲏ ⲕⲁϩⲏⲩ. <span style="color:#b00e23">(ⲓ̅ⲏ̅)</span> ϯϫⲓ
  ϣⲟϫⲛⲉ ⲛⲁⲕ ⲉϣⲉⲡ ⲟⲩⲛⲟⲩⲃ ⲛ̅ⲧⲟⲟⲧ ⲉϥⲡⲟⲥⲉ ⲟⲩⲣⲱϩⲧ̅. ϫⲉⲕⲁⲥ ⲉⲕⲉⲣ̅ⲣⲙ̅ⲙⲁⲟ. ⲁⲩⲱ ϩⲉⲛϩⲟⲓⲧⲉ
  ⲛ̅ⲟⲩⲟⲃϣ. ϫⲉ ⲉⲕⲉⲧⲁⲁⲩ ϩⲓⲱⲕ. ⲛⲉϥⲧⲙ̅ⲟⲩⲱⲛϩ̅ ⲉⲃⲟⲗ ⲛ̅ϭⲓ ⲡϣⲓⲡⲉ ⲙ̅ⲡⲉⲕⲕⲱ ⲕⲁϩⲏⲩ. ⲁⲩⲱ
  ⲟⲩⲡⲁϩⲣⲉ ⲉϯ ⲉⲛⲉⲕⲃⲁⲗ ϫⲉ ⲉⲕⲉⲛⲁⲩ ⲉⲃⲟⲗ. <span style="color:#b00e23">(ⲓ̅ⲑ̅)</span>
  ⲁⲛⲟⲕ ⲅⲁⲣ ⲛⲉ ϯⲙⲉ ⲙ̅ⲙⲟⲟⲩ ϣⲁⲓϫⲡⲓⲟⲟⲩ ⲧⲁϯⲥⲃⲱ ⲛⲁⲩ. ⲕⲱϩ ϭⲉ ⲁⲩⲱ ⲛⲅ̅ⲙⲉⲧⲁⲛⲟⲓ.
  <span style="color:#b00e23">(ⲕ̅)</span> ⲉⲓⲥ ϩⲏⲏⲧⲉ ϯⲁϩⲉⲣⲁⲧ ϩⲓⲣⲙ̅ ⲡⲣⲟ ⲁⲩⲱ
  ϯⲧⲱϩⲙ̅. ⲉⲣϣⲁⲛ ⲟⲩⲁ ⲥⲱⲧⲙ̅ ⲉⲧⲁⲥⲙⲏ. ⲛⲉϥⲟⲩⲱⲛ ⲙ̅ⲡⲣⲟ ϯⲛⲁⲃⲱⲕ ⲉϩⲟⲩⲛ ϣⲁⲣⲟϥ ⲧⲁⲟⲩⲱⲙ
  ⲛⲙ̅ⲙⲁϥ. ⲁⲩⲱ ⲛ̅ⲧⲟϥ ⲛⲙ̅ⲙⲁⲓ. <span style="color:#b00e23">(ⲕ̅ⲁ̅)</span> ⲡⲉⲧⲛⲁϫⲣⲟ
  ϯⲛⲁϯ ⲛⲁϥ ⲉⲧⲣⲉϥϩⲙⲟⲟⲥ ϩⲓⲧⲟⲩⲱⲓ ϩⲓ ⲡⲁⲑⲣⲟⲛⲟⲥ. ⲛ̅ⲑⲉ ϩⲱⲛ ⲧⲁⲓϫⲣⲟ ⲁⲓϩⲙⲟⲟⲥ ϩⲓⲧⲟⲩ ⲛⲙ̅
  ⲡⲁⲉⲓⲱⲧ ϩⲓ ⲡⲉϥⲑⲣⲟⲛⲟⲥ. <span style="color:#b00e23">(ⲕ̅ⲃ̅)</span> ⲡⲉⲧⲉ ⲟⲩⲛ̅ⲧϥ̅
  ⲙⲁⲁϫⲉ ⲙ̅ⲙⲁⲁⲩ ⲙⲁⲣⲉϥⲥⲱⲧⲙ̅. ϫⲉ ⲟⲩ ⲛⲉⲧⲉⲣⲉ ⲡⲉⲡⲛ̅ⲁ̅ ϫⲱ ⲙ̅ⲙⲟⲟⲩ ⲛ̅ⲛⲉⲕⲕⲗⲏⲥⲓⲁ:</p>

  <h3 id="apocalypse4">4</h3>

  <p><span style="color:#b00e23">(ⲁ̅)</span> ⲙⲛ̅ⲛ̅ⲥⲁ ⲛⲁⲓ. ⲁⲓⲛⲁⲩ ⲉⲩⲣⲟ ⲉϥⲟⲩⲏⲛ
  ϩⲣⲁⲓ ϩⲛ̅ ⲧⲡⲉ. ⲁⲩⲱ ⲧϣⲟⲣⲡ̅ ⲛ̅ⲥⲙⲏ ⲛ̅ⲧⲁⲓⲥⲱⲧⲙ̅ ⲉⲣⲟⲥ. ⲛ̅ⲑⲉ ⲛ̅ⲟⲩⲥⲁⲗⲡⲓⲅⲝ. ⲉⲥϣⲁϫⲉ
  ⲛⲙ̅ⲙⲁⲓ ⲉⲥϫⲱ ⲙ̅ⲙⲟⲥ. ϫⲉ ⲁⲙⲟⲩ ⲉϩⲣⲁⲓ ⲉⲡⲉⲓⲙⲁ ⲧⲁⲧⲁⲥⲁⲃⲟⲕ ⲉⲛⲉⲧⲛⲁϣⲱⲡⲉ ⲙⲛ̅ⲛ̅ⲥⲁ ⲛⲁⲓ.
  <span style="color:#b00e23">(ⲃ̅)</span> ⲏ ⲧⲉⲩⲛⲟⲩ ⲁⲓϣⲱⲡⲉ ϩⲙ̅ ⲡⲉⲡⲛ̅ⲁ̅. ⲁⲩⲱ ⲉⲓⲥ
  ϩⲏⲏⲧⲉ ⲛⲉ ⲟⲩⲛ̅ ⲟⲩⲑⲣⲟⲛⲟⲥ ⲕⲏ ⲉϩⲣⲁⲓ ϩⲛ̅ ⲧⲡⲉ. ⲉⲣⲉ ⲟⲩⲁ ϩⲙⲟⲟⲥ ϩⲓ ⲡⲉⲑⲣⲟⲛⲟⲥ.
  <span style="color:#b00e23">(ⲅ̅)</span> ⲁⲩⲱ ⲡⲉⲧϩⲙⲟⲟⲥ ϩⲓ ⲡⲉⲑⲣⲟⲛⲟⲥ ⲉϥⲉⲓⲛⲉ
  ⲛ̅ⲑⲟⲣⲁⲥⲓⲥ ⲛ̅ⲟⲩⲱⲛⲉ ⲛ̅ⲓⲁⲥⲡⲓⲥ ⲁⲩⲱ ⲛ̅ⲥⲁⲣⲇⲓⲛⲟⲥ. ⲉⲣⲉ ⲟⲩⲟⲉⲓⲛ ⲕⲱⲧⲉ ⲉⲡⲉϥⲑⲣⲟⲛⲟⲥ. ⲉϥⲟ
  ⲙ̅ⲡⲉⲓⲛⲉ ⲛ̅ⲟⲩⲥⲁⲣⲇⲓⲟⲛ. <span style="color:#b00e23">(ⲇ̅)</span> ⲁⲩⲱ ⲉⲣⲉ ϫⲟⲩⲧ
  ⲁϥⲧⲉ ⲛ̅ⲑⲣⲟⲛⲟⲥ ⲙ̅ⲡⲕⲱⲧⲉ ⲙ̅ⲡⲉⲑⲣⲟⲛⲟⲥ. ⲉⲣⲉ ϩⲉⲛⲡⲣⲉⲥⲃⲩⲧⲉⲣⲟⲥ ϩⲙⲟⲟⲥ ϩⲓ ⲡϫⲟⲩⲧ ⲁϥⲧⲉ
  ⲛ̅ⲑⲣⲟⲛⲟⲥ. ⲉⲩϭⲟⲟⲗⲉ ⲛ̅ϩⲉⲛϩⲟⲓⲧⲉ ⲛ̅ⲟⲩⲟⲃϣ. ⲉⲣⲉ ϩⲉⲛⲕⲗⲟⲙ ⲛ̅ⲛⲟⲩⲃ ϩⲓϫⲛ̅ ⲛⲉⲩⲁⲡⲏⲩⲉ.
  <span style="color:#b00e23">(ⲉ̅)</span> ⲁⲩⲱ ⲛⲉⲩⲛⲏⲩ ⲉⲃⲟⲗ ϩⲙ̅ ⲡⲉⲑⲣⲟⲛⲟⲥ ⲛ̅ϭⲓ
  ϩⲉⲛⲉⲃⲣⲏϭⲉ. ⲙⲛ̅ ϩⲉⲛⲥⲙⲏ. ⲙⲛ̅ ϩⲉⲛϩⲣⲟⲩⲃⲃⲁⲓ. ⲉⲣⲉ ⲥⲁϣϥ̅ ⲛ̅ⲗⲁⲙⲡⲁⲥ ⲛ̅ⲕⲱϩⲧ̅ ⲙⲟⲩϩ
  ⲙ̅ⲡⲙ̅ⲧⲟ ⲉⲃⲟⲗ ⲙ̅ⲡⲉⲑⲣⲟⲛⲟⲥ. ⲉⲧⲉ ⲛⲁⲓ ⲛⲉ ⲡⲥⲁϣϥ̅ ⲙ̅ⲡⲛ̅ⲁ̅ ⲛ̅ⲧⲉ ⲡⲛⲟⲩⲧⲉ. <span style=
  "color:#b00e23">(ⲋ̅)</span> ⲁⲩⲱ ⲙ̅ⲡⲙ̅ⲧⲟ ⲉⲃⲟⲗ ⲙ̅ⲡⲉⲑⲣⲟⲛⲟⲥ. ⲛⲉ ⲟⲩⲛ̅ ⲟⲩⲑⲁⲗⲗⲁⲥⲥⲁ
  ⲛ̅ⲁⲃⲁϭⲏⲉⲓⲛ. ⲉⲥⲉⲓⲛⲉ ⲛ̅ⲟⲩⲕⲣⲩⲥⲧⲁⲗⲟⲥ. ⲁⲩⲱ ⲛ̅ⲧⲙⲏⲏⲧⲉ ⲙ̅ⲡⲉⲑⲣⲟⲛⲟⲥ ⲙⲛ̅ ⲡⲉϥⲕⲱⲧⲉ. ⲛⲉⲩⲛ̅
  ϥⲧⲟⲟⲩ ⲛ̅ⲍⲱⲟⲛ ⲉⲩⲙⲉϩ ⲛ̅ⲃⲁⲗ ϩⲓ ⲑⲏ ⲁⲩⲱ ϩⲓ ⲡⲁϩⲟⲩ. <span style=
  "color:#b00e23">(ⲍ̅)</span> ⲡϣⲟⲣⲡ̅ ⲛ̅ⲍⲱⲟⲛ ⲉϥⲉⲓⲛⲉ ⲛ̅ⲟⲩⲙⲟⲩⲓ. ⲡⲙⲉϩⲥⲛⲁⲩ ⲛ̅ⲍⲱⲟⲛ
  ⲉϥⲉⲓⲛⲉ ⲛ̅ⲟⲩⲙⲁⲥⲉ. ⲡⲙⲉϩϣⲟⲙⲛ̅ⲧ ⲛ̅ⲍⲱⲟⲛ ⲉϥⲟ ⲛ̅ϩⲟ ⲛ̅ⲣⲱⲙⲉ. ⲡⲙⲉϩϥⲧⲟⲟⲩⲉ ⲛ̅ⲍⲱⲟⲛ ⲉϥⲉⲓⲛⲉ
  ⲛ̅ⲟⲩⲁⲓⲧⲟⲥ ⲉϥϩⲏⲗ. <span style="color:#b00e23">(ⲏ̅)</span> ⲁⲩⲱ ⲡⲉϥⲧⲟⲟⲩ ⲛ̅ⲍⲱⲟⲛ.
  ⲛⲉⲧⲉ ⲡⲟⲩⲁ ⲡⲟⲩⲁ ⲙ̅ⲙⲟⲟⲩ ⲥⲟⲟⲩ ⲛ̅ⲧⲛϩ̅. ϫⲓⲛ ⲛⲉⲩⲉⲓⲃ ⲙ̅ⲡⲉⲩⲕⲱⲧⲉ. ⲉⲩⲙⲉϩ ⲛ̅ⲃⲁⲗ
  ⲙ̅ⲡⲉⲩϩⲟⲩⲛ. ⲁⲩⲱ ⲙⲉⲩⲕⲁ ⲧⲟⲟⲧⲟⲩ ⲉⲃⲟⲗ ⲙ̅ⲡⲉϩⲟⲟⲩ ⲙⲛ̅ ⲧⲉⲩϣⲏ. ⲉⲩϫⲱ ⲙ̅ⲙⲟⲥ. ϫⲉ ϥⲟⲩⲁⲁⲃ.
  ϥⲟⲩⲁⲁⲃ. ϥⲟⲩⲁⲁⲃ ⲡϫⲟⲉⲓⲥ ⲡⲛⲟⲩⲧⲉ ⲡⲡⲁⲛⲧⲱⲕⲣⲁⲧⲱⲣ. ⲡⲉⲧϣⲟⲟⲡ. ⲁⲩⲱ ⲡⲉⲧⲉ ⲛⲉϥϣⲟⲟⲡ. ⲁⲩⲱ
  ⲛⲉⲧⲛⲏⲩ. <span style="color:#b00e23">(ⲑ̅)</span> ⲁⲩⲱ ⲉⲣϣⲁⲛ ⲛ̅ⲍⲱⲟⲛ ϯ ⲙ̅ⲡⲉⲟⲟⲩ
  ⲙⲛ̅ ⲡⲧⲁⲓⲟ ⲙⲛ̅ ⲧⲉⲩⲭⲁⲣⲓⲥϯⲁ. ⲙ̅ⲡⲉⲧϩⲙⲟⲟⲥ ϩⲓϫⲙ̅ ⲡⲉⲑⲣⲟⲛⲟⲥ ⲉⲧⲟⲛϩ̅ ϣⲁ ⲛⲓⲉⲛⲉϩ.
  <span style="color:#b00e23">(ⲓ̅)</span> ϣⲁⲩⲡⲁϩⲧⲟⲩ ⲛ̅ϭⲓ ⲡϫⲟⲩⲧ ⲁϥⲧⲉ
  ⲙ̅ⲡⲣⲉⲥⲃⲩⲧⲉⲣⲟⲥ. ⲙ̅ⲡⲙ̅ⲧⲟ ⲉⲃⲟⲗ ⲙ̅ⲡⲉⲧϩⲙⲟⲟⲥ ϩⲓ ⲡⲉⲑⲣⲟⲛⲟⲥ. ⲛ̅ⲥⲉⲟⲩⲱϣⲧ̅ ⲙ̅ⲡⲉⲧⲟⲛϩ̅ ϣⲁ
  ⲛⲓⲉⲛⲉϩ ⲛ̅ⲉⲛⲉϩ. ⲁⲩⲱ ⲛ̅ⲥⲉⲛⲟⲩϫ ⲛ̅ⲛⲉⲩⲕⲗⲟⲙ ⲙ̅ⲡⲉⲙ̅ⲧⲟ ⲉⲃⲟⲗ ⲙ̅ⲡⲉⲧϩⲙⲟⲟⲥ ϩⲓ ⲡⲉⲑⲣⲟⲛⲟⲥ.
  ⲉⲩϫⲱ ⲙ̅ⲙⲟⲥ <span style="color:#b00e23">(ⲓ̅ⲁ̅)</span> ϫⲉ ⲕⲙ̅ⲡϣⲁ ⲡϫⲥ ⲡⲉⲛⲛⲟⲩⲧⲉ.
  ⲛ̅ϫⲓ ⲙ̅ⲡⲉⲟⲟⲩ ⲙⲛ̅ ⲡⲧⲁⲓⲟ ⲙⲛ̅ ⲧϭⲟⲙ. ϫⲉ ⲛ̅ⲧⲟⲕ ⲁⲕⲥⲛ̅ⲧ ⲛ̅ⲕⲁ ⲛⲓⲙ. ⲁⲩⲱ ⲉⲩϣⲟⲟⲡ. ⲁⲩⲱ
  ⲛ̅ⲧⲁⲩⲥⲱⲛⲧ ⲉⲧⲃⲉ ⲡⲉⲕⲟⲩⲱϣ.</p>

  <h3 id="apocalypse5">5</h3>

  <p><span style="color:#b00e23">(ⲁ̅)</span> ⲁⲩⲱ ⲁⲓⲛⲁⲩ ⲉⲩϫⲱⲱⲙⲉ ϩⲛ̅ ⲧⲟⲩⲛⲁⲙ
  ⲙ̅ⲡⲉⲧϩⲙ̅ⲟⲟⲥ ϩⲓ ⲡⲉⲑⲣⲟⲛⲟⲥ ⲉϥⲥⲏϩ ϩⲓ ⲑⲏ ⲁⲩⲱ ϩⲓⲡⲁϩⲟⲩ ⲉϥⲧⲟⲃ ⲛ̅ⲥⲁϣϥⲉ ⲛ̅ⲥⲫⲣⲁⲅⲓⲥ.
  <span style="color:#b00e23">(ⲃ̅)</span> ⲁⲩⲱ ⲁⲓⲛⲁⲩ ⲉⲩⲁⲅⲅⲉⲗⲟⲥ ⲉϥϭⲙ̅ϭⲟⲙ
  ⲉϥⲕⲩⲣⲓⲥⲍⲉ ⲛ̅ϯⲟⲩ ⲛ̅ⲥⲟⲡ ϩⲛ̅ ⲟⲩⲛⲟϭ ⲛ̅ⲥⲙⲏ. ϫⲉ ⲛⲓⲙ ⲡⲉⲧⲙ̅ⲡϣⲁ ⲛ̅ⲟⲩⲱⲛ ⲙ̅ⲡϫⲱⲱⲙⲉ. ⲁⲩⲱ
  ⲉⲃⲱⲗ ⲉⲃⲟⲗ ⲛ̅ⲛⲉϥⲥⲫⲣⲁⲅⲓⲥ. <span style="color:#b00e23">(ⲅ̅)</span> ⲁⲩⲱ ⲙ̅ⲡⲉ ⲗⲁⲁⲩ
  ⲉϣϭⲙ̅ϭⲟⲙ ⲟⲩⲇⲉ ϩⲛ̅ ⲧⲡⲉ. ⲟⲩⲇⲉ ϩⲓϫⲙ̅ ⲡⲕⲁϩ. ⲟⲩⲇⲉ ϩⲁ ⲡⲉⲥⲏⲧ ⲙ̅ⲡⲕⲁϩ ⲉⲟⲩⲱⲛ ⲙ̅ⲡϫⲱⲱⲙⲉ ⲏ
  ⲉⲛⲁⲩ ⲉⲣⲟϥ. <span style="color:#b00e23">(ⲇ̅)</span> ⲁⲛⲟⲕ ⲇⲉ ⲁⲓⲣⲓⲙⲉ ⲉⲙⲁⲧⲉ. ϫⲉ
  ⲙ̅ⲡⲟⲩϩⲉ ⲉⲗⲁⲁⲩ ⲉϥⲙ̅ⲡϣⲁ ⲛ̅ⲟⲩⲱⲛ ⲙ̅ⲡϫⲱⲱⲙⲉ ⲏ ⲉⲛⲁⲩ ⲉⲣⲟϥ. <span style=
  "color:#b00e23">(ⲉ̅)</span> ⲡⲉϫⲉ ⲟⲩⲁ ⲛⲁⲓ ⲉⲃⲟⲗ ϩⲛ̅ ⲛⲉⲡⲣⲉⲥⲃⲩⲧⲉⲣⲟⲥ ϫⲉ ⲙ̅ⲡⲣ̅ⲣⲓⲙⲉ.
  ⲉⲓⲥ ϩⲏⲏⲧⲉ ⲁϥϫⲣⲟ ⲛ̅ϭⲓ ⲡⲙⲟⲩⲓ ⲉⲃⲟⲗ ϩⲛ̅ ⲧⲉⲫⲩⲗⲗⲏ ⲛ̅ⲓⲟⲩⲇⲁ ⲧⲛⲟⲩⲛⲉ ⲛ̅ⲇⲁⲩⲉⲓⲇ.
  ⲉⲧⲣⲉϥⲟⲩⲱⲛ ⲙ̅ⲡϫⲱⲱⲙⲉ ⲙⲛ̅ ⲧⲉϥⲥⲁϣϥⲉ ⲛ̅ⲥⲫⲣⲁⲅⲓⲥ. <span style=
  "color:#b00e23">(ⲋ̅)</span> ⲁⲩⲱ ⲁⲓⲛⲁⲩ ⲛ̅ⲧⲙⲏⲏⲧⲉ ⲙ̅ⲡⲉⲑⲣⲟⲛⲟⲥ. ⲙⲛ̅ ⲡⲉϥⲧⲟⲟⲩ
  ⲛ̅ⲍⲱⲟⲛ. ⲁⲩⲱ ⲛ̅ⲧⲙⲏⲏⲧⲉ ⲛ̅ⲛⲉⲡⲣⲉⲥⲃⲩⲧⲉⲣⲟⲥ ⲉⲩϩⲓⲉⲓⲃ. ⲉϥⲁϩⲉⲣⲁⲧϥ̅ ⲉⲁⲩⲕⲟⲛⲥϥ̅. ⲉⲟⲩⲛ̅ⲧϥ̅
  ⲥⲁϣϥ̅ ⲛ̅ⲧⲁⲡ ⲁⲩⲱ ⲥⲁϣϥ̅ ⲛ̅ⲃⲁⲗ. ⲉⲧⲉ ⲛⲁⲓ ⲛⲉ ⲡⲥⲁϣϥ̅ ⲙ̅ⲡⲛ̅ⲁ̅ ⲙ̅ⲡⲛⲟⲩⲧⲉ. ⲉⲧⲟⲩϫⲟⲟⲩ
  ⲙ̅ⲙⲟⲟⲩ ⲉⲃⲟⲗ ⲉϫⲙ̅ ⲡⲕⲁϩ ⲧⲏⲣϥ̅: <span style="color:#b00e23">(ⲍ̅)</span> ⲁⲩⲱ
  ⲁϥⲉⲓ. ⲁϥϫⲓ ⲙ̅ⲡϫⲱⲱⲙⲉ. ⲉⲃⲟⲗ ϩⲛ̅ ⲧⲟⲩⲛⲁⲙ. ⲙ̅ⲡⲉⲧϩⲙⲟⲟⲥ ϩⲓ ⲡⲉⲑⲣⲟⲛⲟⲥ. ⲁⲩⲱ
  ⲛ̅ⲧⲉⲣⲉϥϫⲓⲧϥ̅. <span style="color:#b00e23">(ⲏ̅)</span> ⲁⲩⲡⲁϩⲧⲟⲩ ⲛ̅ϭⲓ ⲡⲉϥⲧⲟⲟⲩ
  ⲛ̅ⲍⲱⲟⲛ. ⲙⲛ̅ ⲡϫⲟⲩⲧ ⲁϥⲧⲉ ⲙ̅ⲡⲣⲉⲥⲃⲩⲧⲉⲣⲟⲥ. ⲙ̅ⲡⲙ̅ⲧⲟ ⲉⲃⲟⲗ ⲙ̅ⲡⲉϩⲓⲉⲓⲃ. ⲉⲟⲩⲛ ⲕⲓⲑⲁⲣⲁ ⲛⲧⲙ
  ⲡⲟⲩⲁ ⲡⲟⲩⲁ ⲙⲛ̅ ϩⲉⲛⲫⲓⲁⲗⲏ ⲛ̅ⲛⲟⲩⲃ. ⲉⲩⲙⲉϩ ⲛ̅ϣⲟⲩϩⲏⲛⲉ ⲉⲧⲉ ⲛⲁⲓ ⲛⲉ ⲛⲉϣⲗⲏⲗ ⲛ̅ⲛⲉⲧⲟⲩⲁⲃ.
  <span style="color:#b00e23">(ⲑ̅)</span> ⲁⲩⲱ ⲁⲩϫⲱ ⲛ̅ⲟⲩϫⲱ ⲛ̅ⲃⲣ̅ⲣⲉ ⲉⲩϫⲱ ⲙ̅ⲙⲟⲥ.
  ϫⲉ ⲕⲙ̅ⲡϣⲁ ⲛ̅ϫⲓ ⲙ̅ⲡϫⲱⲱⲙⲉ. ⲁⲩⲱ ⲉⲟⲩⲱⲛ ⲛ̅ⲛⲉϥⲥⲫⲣⲁⲅⲓⲥ. ϫⲉ ⲁⲩⲕⲟⲛⲥⲕ̅. ⲁⲩⲱ ⲁⲕϣⲟⲡⲛ̅
  ⲡⲉⲛⲛⲟⲩⲧⲉ ϩⲣⲁⲓ ϩⲙ̅ ⲡⲉⲕⲥⲛⲟϥ. ⲉⲃⲟⲗ ϩⲛ̅ ⲫⲩⲗⲏ ⲛⲓⲙ ϩⲓ ⲁⲥⲡⲉ. ϩⲓ ⲗⲁⲟⲥ. ϩⲓ ϩⲉⲑⲛⲟⲥ.
  <span style="color:#b00e23">(ⲓ̅)</span> ⲁⲕⲉⲓⲣⲉ ⲙ̅ⲙⲟⲛ ⲛ̅ⲟⲩⲙⲛ̅ⲧⲉⲣⲟ ⲙ̅ⲡⲉⲛⲛⲟⲩⲧⲉ.
  ⲁⲩⲱ ⲛ̅ⲟⲩⲏⲏⲃ. ⲁⲩⲱ ⲥⲉⲛⲁⲣ̅ⲣ̅ⲣⲟ ⲉϩⲣⲁⲓ ⲉϫⲙ̅ ⲡⲕⲁϩ. <span style=
  "color:#b00e23">(ⲓ̅ⲁ̅)</span> ⲁⲓⲛⲁⲩ ⲁⲩⲱ ⲁⲓⲥⲱⲧⲙ̅ ⲉⲩⲥⲙⲏ ⲛ̅ⲑⲉ ⲛ̅ϩⲉⲛⲁⲅⲅⲉⲗⲟⲥ
  ⲉⲛⲁϣⲱⲟⲩ. ⲙ̅ⲡⲕⲱⲧⲉ ⲙ̅ⲡⲉⲑⲣⲟⲛⲟⲥ ⲙⲛ̅ ⲛⲉⲡⲣⲉⲥⲃⲩⲧⲉⲣⲟⲥ. ⲙⲛ̅ ⲛ̅ⲍⲱⲟⲛ. ⲉⲣⲉ ⲧⲉⲩⲏⲡⲉ ⲉⲓⲣⲉ
  ⲛ̅ϩⲉⲛϯⲃⲁ ⲛ̅ⲧⲃⲁ ⲙⲛ̅ ϩⲉⲛϣⲟ ⲛ̅ϣⲟ. <span style="color:#b00e23">(ⲓ̅ⲃ̅)</span> ⲉⲩϫⲱ
  ⲙ̅ⲙⲟⲥ ϩⲛ̅ ⲛⲟϭ ⲛ̅ⲥⲙⲏ. ϫⲉ ϥⲙ̅ⲡϣⲁ ⲛ̅ϭⲓ ⲡⲉϩⲓⲉⲓⲃ ⲛ̅ⲧⲁⲩⲕⲟⲛⲥϥ. ⲉⲧⲣⲉϥϫⲓ ⲛ̅ⲧⲙⲛ̅ⲧⲛⲟϭ.
  ⲙⲛ̅ ⲧⲙⲛ̅ⲧⲣⲙ̅ⲙⲁⲟ. ⲙⲛ̅ ⲧⲥⲟⲫⲓⲁ. ⲁⲩⲱ ⲡⲁⲙⲁϩⲧⲉ. ⲙⲛ̅ ⲡⲧⲁⲓⲟ. ⲙⲛ̅ ⲡⲉⲟⲟⲩ. ⲙⲛ̅ ⲡⲉⲥⲙⲟⲩ.
  <span style="color:#b00e23">(ⲓ̅ⲅ̅)</span> ⲁⲩⲱ ⲥⲱⲛⲧ̅ ⲛⲓⲙ ϩⲛ̅ ⲧⲡⲉ. ⲁⲩⲱ ϩⲓϫⲙ̅
  ⲡⲕⲁϩ. ⲁⲩⲱ ϩⲁⲡⲉⲥⲏⲧ ⲙ̅ⲡⲕⲁϩ. ⲁⲩⲱ ⲑⲁⲗⲗⲁⲥⲥⲁ. ⲙⲛ̅ ⲛⲉⲧⲛ̅ϩⲏⲧⲟⲩ ⲧⲏⲣⲟⲩ. ⲁⲓⲥⲱⲧⲙ̅ ⲉⲣⲟⲟⲩ
  ⲉⲩϫⲱ ⲙ̅ⲙⲟⲥ ϫⲉ ⲡⲉⲥⲙⲟⲩ ⲙ̅ⲡⲉⲧϩⲙ̅ⲟⲟⲥ ϩⲓ ⲡⲉⲑⲣⲟⲛⲟⲥ. ⲙⲛ̅ ⲡⲉϩⲓⲉⲓⲃ. ⲁⲩⲱ ⲡⲧⲁⲓⲟ. ⲙⲛ̅
  ⲡⲉⲟⲟⲩ. ⲙⲛ̅ ⲡⲁⲙⲁϩⲧⲉ. ϣⲁ ⲛⲓⲉⲛⲉϩ ⲛ̅ⲉⲛⲉϩ. <span style=
  "color:#b00e23">(ⲓ̅ⲇ̅)</span> ⲁⲩⲱ ⲡⲉϥⲧⲟⲟⲩ ⲛ̅ⲍⲱⲟⲛ ⲛⲉⲩϫⲱ ⲙ̅ⲙⲟⲥ ϫⲉ ϩⲁⲙⲏⲛ. ⲁⲩⲱ ⲛⲉ
  ⲡⲣⲉⲥⲃⲩⲧⲉⲣⲟⲥ ⲁⲩⲡⲁϩⲧⲟⲩ ⲁⲩⲟⲩⲱϣⲧ̅.</p>

  <h3 id="apocalypse6">6</h3>

  <p><span style="color:#b00e23">(ⲁ̅)</span> ⲁⲩⲱ ⲁⲓⲛⲁⲩ ⲛ̅ⲧⲉⲣⲉϥⲟⲩⲱⲛ ⲛ̅ϭⲓ
  ⲡⲉϩⲓⲉⲓⲃ. ⲛ̅ⲟⲩⲉⲓ ⲉⲛⲛⲉⲥⲫⲣⲁⲅⲓⲥ. ⲁⲓⲥⲱⲧⲙ̅ ⲉⲟⲩⲁ ⲙ̅ⲡⲉϥⲧⲟⲟⲩ ⲛ̅ⲍⲱⲟⲛ ⲛ̅ⲑⲉ ⲛ̅ⲟⲩⲥⲙⲏ
  ⲛ̅ϩⲣⲟⲩ ⲙ̅ⲡⲉ ⲉϥϫⲱ ⲙ̅ⲙⲟⲥ ϫⲉ ⲁⲙⲟⲩ. <span style="color:#b00e23">(ⲃ̅)</span> ⲁⲓⲛⲁⲩ
  ⲁⲩⲱ ⲉⲓⲥ ⲟⲩϩⲧⲟ ⲉϥⲟⲩⲟⲃϣ̅. ⲉⲣⲉ ⲟⲩⲡⲓⲧⲉ ⲛ̅ⲧⲟⲟⲧϥ̅. ⲙ̅ⲡⲉⲧⲧⲁⲗⲏⲩ ⲉⲣⲟϥ. ⲁⲩⲱ ⲁⲩϯ ⲛⲁϥ
  ⲛⲟⲩⲕⲗⲟⲙ. ⲁϥⲉⲓ ⲉⲃⲟⲗ ⲉϥϫⲣⲁⲉⲓⲧ ⲁⲩⲱ ⲁϥϫⲣⲟ. <span style=
  "color:#b00e23">(ⲅ̅)</span> ⲛ̅ⲧⲉⲣϥ̅ⲟⲩⲱⲛ ⲇⲉ ⲛⲧⲙⲉϩⲥⲛ̅ⲧⲉ: ⲛ̅ⲥⲫⲣⲁⲅⲓⲥ. ⲁⲓⲥⲱⲧⲙ̅
  ⲉⲡⲙⲉϩⲥⲛⲁⲩ ⲛ̅ⲍⲱⲟⲛ ⲉϥϫⲱ ⲙ̅ⲙⲟⲥ ϫⲉ ⲁⲙⲟⲩ. <span style="color:#b00e23">(ⲇ̅)</span>
  ⲁⲩⲱ ⲁϥⲉⲓ ⲉⲃⲟⲗ ⲛ̅ϭⲓ ⲟⲩϩⲧⲟ ⲉϥⲧⲣⲉϣⲣⲱϣ. ⲁⲩⲱ ⲡⲉⲧⲧⲁⲗⲏⲩ ⲉⲣⲟϥ ⲁⲩϯ ⲛⲁϥ. ⲉⲧⲣⲉϥϥⲓ
  ⲛ̅ϯⲣⲏⲛⲏ ⲉⲃⲟⲗ ϩⲓϫⲙ̅ ⲡⲕⲁϩ. ϫⲉⲕⲁⲥ ⲉⲩⲉϩⲱⲧⲃ̅ ⲛ̅ⲛⲉⲩⲉⲣⲏⲩ. ⲁⲩⲱ ⲁⲩϯ ⲛⲁϥ ⲛ̅ⲟⲩⲛⲟϭ
  ⲛ̅ⲥⲏϥⲉ. <span style="color:#b00e23">(ⲉ̅)</span> ⲛ̅ⲧⲉⲣⲉϥⲟⲩⲱⲛ ⲇⲉ ⲛ̅ⲧⲙⲉϩϣⲟⲙⲧⲉ
  ⲛ̅ⲥⲫⲣⲁⲅⲓⲥ. ⲁⲓⲥⲱⲧⲙ̅ ⲉⲡⲙⲉϩϣⲟⲙⲛ̅ⲧ ⲛ̅ⲍⲱⲟⲛ ⲉϥϫⲱ ⲙ̅ⲙⲟⲥ ϫⲉ ⲁⲙⲟⲩ. ⲁⲩⲱ ⲉⲓⲥ ⲟⲩϩⲧⲟ
  ⲛ̅ⲕⲁⲙⲏ ⲁⲩⲱ ⲡⲉⲧⲧⲁⲗⲏⲩ ⲉⲣⲟϥ ⲉⲟⲩⲛ ⲟⲩⲙⲁϣⲉ ϩⲛ̅ ⲧⲉϥϭⲓϫ. <span style=
  "color:#b00e23">(ⲋ̅)</span> ⲁⲓⲥⲱⲧⲙ̅ ⲉⲩⲥⲙⲏ ⲛ̅ⲧⲙⲏⲏⲧⲉ ⲙ̅ⲡⲉϥⲧⲟⲟⲩ ⲛ̅ⲍⲱⲟⲛ. ϫⲉ
  ⲟⲩϭⲁⲡⲓϫⲉ ⲛ̅ⲥⲟⲩⲟ ϩⲁ ⲟⲩⲥⲁⲧⲉⲉⲣⲉ. ⲁⲩⲱ ϣⲟⲙⲧⲉ ⲛ̅ϭⲁⲡⲓϫⲉ ⲛ̅ⲉⲓⲱⲧ ϩⲁ ⲟⲩⲥⲁⲧⲉⲉⲣⲉ. ⲡⲛⲉϩ ⲇⲉ
  ⲛ̅ⲧⲟϥ ⲙⲛ̅ ⲡⲏⲣⲡ̅. ⲙ̅ⲡⲣ̅ⲧⲁⲕⲟⲟⲩ. <span style="color:#b00e23">(ⲍ̅)</span>
  ⲛ̅ⲧⲉⲣⲉϥⲟⲩⲱⲛ ⲇⲉ ⲛ̅ⲧⲙⲉϩϥⲧⲟⲉ ⲛ̅ⲥⲫⲣⲁⲅⲓⲥ. ⲁⲓⲥⲱⲧⲙ̅ ⲉⲧⲉⲥⲙⲏ ⲙ̅ⲡⲙⲉϩ ϥⲧⲟⲟⲩ ⲛ̅ⲍⲱⲟⲛ ⲉⲥϫⲱ
  ⲙ̅ⲙⲟⲥ ϫⲉ ⲁⲙⲟⲩ. <span style="color:#b00e23">(ⲏ̅)</span> ⲁⲩⲱ ⲉⲓⲥ ⲟⲩϩⲧⲟ
  ⲉϥⲟⲩⲉⲧⲱⲧ. ⲁⲩⲱ ⲡⲉⲧⲧⲁⲗⲉ ⲉⲣⲟϥ ⲉⲡⲉϥⲣⲁⲛ ⲡⲉ ⲡⲙⲟⲩ ⲉⲣⲉ ⲁⲙⲛ̅ⲧⲉ ⲟⲩⲏϩ ⲛ̅ⲥⲱϥ. ⲁⲩϯ ⲛⲁϥ
  ⲛ̅ⲟⲩⲉⲝⲟⲩⲥⲓⲁ ⲉϫⲙ̅ ⲡⲟⲩⲁ ⲛ̅ϥⲧⲟⲟⲩ ⲙ̅ⲡⲕⲁϩ. ⲉⲙⲟⲟⲩⲧⲟⲩ ϩⲛ̅ ⲧⲥⲏϥⲉ ⲙⲛ̅ ⲡϩⲉⲃⲱⲛ ⲙⲛ̅ ⲡⲙⲟⲩ.
  ⲙⲛ̅ ⲛⲉⲑⲩⲣⲓⲟⲛ ⲙ̅ⲡⲕⲁϩ. <span style="color:#b00e23">(ⲑ̅)</span> ⲛ̅ⲧⲉⲣⲉϥⲟⲩⲱⲛ ⲇⲉ
  ⲛ̅ⲧⲙⲉϩ ϯⲉ ⲛ̅ⲥⲫⲣⲁⲅⲓⲥ. ⲁⲓⲛⲁⲩ ϩⲁ ⲡⲉⲥⲏⲧ ⲙ̅ⲡⲉⲑⲩⲥⲓⲁⲥⲧⲏⲣⲓⲟⲛ ⲉⲛⲉⲯⲩⲭⲟⲟⲩ ⲉⲛ ⲉⲛ̅ⲣⲱⲙⲉ
  ⲛ̅ⲧⲁⲩϩⲟⲧⲃⲟⲩ ⲉⲧⲃⲉ ⲡϣⲁϫⲉ ⲙ̅ⲡⲛⲟⲩⲧⲉ. ⲙⲛ̅ ⲧⲙⲛ̅ⲧⲙⲛ̅ⲧⲣⲉ ⲉⲛⲉ ⲟⲩⲛ̅ⲧⲁⲩⲥ. <span style=
  "color:#b00e23">(ⲓ̅)</span> ⲁⲩⲱ ⲁⲩⲁϣⲕⲁⲕ ⲉⲃⲟⲗ ϩⲛ̅ ⲟⲩⲛⲟϭ ⲛ̅ⲥⲙⲏ ⲉⲩϫⲱ ⲙ̅ⲙⲟⲥ. ϫⲉ
  ϣⲁⲛⲧⲉ ⲟⲩ ϣⲱⲡⲉ ⲡϫⲟⲉⲓⲥ ⲡⲡⲉⲧⲟⲩⲁⲁⲃ ⲙ̅ⲙⲉ ⲉⲛⲅ̅ⲕⲣⲓⲛⲉ ⲁⲛ. ⲁⲩⲱ ⲛⲅ̅ϫⲓ ⲁⲛ ⲙ̅ⲡⲉⲕⲃⲁ.
  ⲙ̅ⲡⲉⲛⲥⲛⲟϥ ⲉⲃⲟⲗ ϩⲛ̅ ⲛⲉⲧⲟⲩⲏⲏϩ ϩⲓϫⲙ̅ ⲡⲕⲁϩ. <span style=
  "color:#b00e23">(ⲓ̅ⲁ̅)</span> ⲁⲩⲱ ⲁⲩϯ ⲛⲁⲩ ⲡⲟⲩⲁ ⲡⲟⲩⲁ ⲛ̅ⲟⲩⲥⲧⲟⲗⲏ ⲛ̅ⲟⲩⲱⲃϣ̅. ⲁⲩⲱ
  ⲁⲩϫⲟⲟⲥ ⲛⲁⲩ ϫⲉⲕⲁⲥ ⲉⲩⲉⲙ̅ⲧⲟⲛ ⲙ̅ⲙⲟⲟⲩ ⲛ̅ⲕⲉⲕⲟⲩⲓ ⲛ̅ⲟⲩⲟⲉⲓϣ. ϣⲁⲛⲧⲟⲩϫⲱⲕ ⲉⲃⲟⲗ ⲛ̅ϭⲓ
  ⲛⲉⲩⲕⲉⲥⲛⲏⲩ ⲛⲉⲩϣⲃⲏⲣ ϩⲙ̅ϩⲁⲗ. ⲛⲁⲓ ⲉⲧⲟⲩⲛⲁⲙⲟⲟⲩⲧⲟⲩ ϩⲱⲟⲩ ⲛ̅ⲧⲉⲩϩⲉ. <span style=
  "color:#b00e23">(ⲓ̅ⲃ̅)</span> ⲁⲩⲱ ⲁⲓⲛⲁⲩ ⲛ̅ⲧⲉⲣⲉϥⲟⲩⲱⲛ ⲛ̅ⲧⲙⲉϩⲥⲟ ⲉⲛⲥⲫⲣⲁⲅⲓⲥ. ⲁⲩⲛⲟϭ
  ⲛ̅ⲕⲙ̅ⲧⲟ ϣⲱⲡⲉ. ⲡⲣⲏ ⲁϥϭⲙⲟⲙ ⲛ̅ⲑⲉ ⲛ̅ⲟⲩϭⲟⲟⲩⲛⲉ. ⲁⲩⲱ ⲡⲟⲟϩ ⲁϥⲣ̅ⲥⲛⲟϥ. <span style=
  "color:#b00e23">(ⲓ̅ⲅ̅)</span> ⲛ̅ⲥⲓⲟⲩ ⲛ̅ⲧⲡⲉ. ⲁⲩϩⲉ ⲉϩⲣⲁⲓ ⲉϫⲙ̅ ⲡⲕⲁϩ ⲛ̅ⲑⲉ ⲛ̅ⲟⲩⲃⲱ
  ⲛ̅ⲕⲛ̅ⲧⲉ ⲉⲥⲛⲟⲩϫ ⲉⲃⲟⲗ ⲛ̅ⲛⲉⲥϭⲱⲱⲃⲉ ⲉⲣⲉ ⲟⲩⲛⲟϭ ⲛ̅ⲧⲏⲩ ⲕⲓⲙ ⲉⲣⲟⲥ. <span style=
  "color:#b00e23">(ⲓ̅ⲇ̅)</span> ⲧⲡⲉ ⲁⲥϭⲱⲗ ⲛ̅ⲑⲉ ⲛ̅ⲟⲩϫⲱⲱⲙⲉ ⲉϥϭⲏⲗ. ⲧⲟⲟⲩ ⲛⲓⲙ ϩⲓ
  ⲛⲏⲥⲟⲥ ⲛⲓⲙ. ⲁⲩⲕⲓⲙ ⲉⲃⲟⲗ ϩⲛ̅ ⲛⲉⲩⲙⲁ. <span style="color:#b00e23">(ⲓ̅ⲉ̅)</span>
  ⲁⲩⲱ ⲛ̅ⲣ̅ⲣⲱⲟⲩ ⲙ̅ⲡⲕⲁϩ ⲙⲛ̅ ⲛ̅ⲛⲟϭ ⲙⲛ̅ ⲛ̅ⲭⲓⲗⲓⲁⲣⲭⲟⲥ. ⲙⲛ̅ ⲛ̅ⲣⲙ̅ⲙⲁⲟ ⲙⲛ̅ ⲛ̅ϫⲱⲱⲣⲉ. ⲁⲩⲱ
  ϩⲙ̅ϩⲁⲗ ⲛⲓⲙ ϩⲓ ⲣⲙ̅ϩⲉ. ⲁⲩϩⲟⲡⲟⲩ ϩⲛ̅ ⲛⲉⲥⲡⲩⲗⲁⲓⲟⲛ ⲙⲛ̅ ⲛ̅ⲥⲓⲃⲧ ⲛⲉⲛⲧⲟⲩⲉⲓⲏ ⲉⲩϫⲱ ⲙ̅ⲙⲟⲥ.
  <span style="color:#b00e23">(ⲓ̅ⲋ̅)</span> ⲛⲉⲛⲧⲟⲟⲩ ⲙⲛ̅ ⲛ̅ⲥⲓⲃⲧ. ϫⲉ ϩⲉ ⲉϩⲣⲁⲓ
  ⲉϫⲱⲛ ⲛ̅ⲧⲉⲧⲛ̅ϩⲟⲡⲛ̅. ⲙ̅ⲡⲙ̅ⲧⲟ ⲉⲃⲟⲗ ⲙ̅ⲡⲉⲧϩⲙⲟⲟⲥ ϩⲓ ⲡⲉⲑⲣⲟⲛⲟⲥ. ⲁⲩⲱ ⲉⲃⲟⲗ ϩⲛ̅ ⲧⲟⲣⲅⲏ
  ⲙ̅ⲡⲉϩⲓⲉⲓⲃ. <span style="color:#b00e23">(ⲓ̅ⲍ̅)</span> ϫⲉ ⲁϥⲉⲓ ⲛ̅ϭⲓ ⲡⲛⲟϭ ⲛ̅ϩⲟⲟⲩ
  ⲛ̅ⲧⲉϥⲟⲣⲅⲏ. ⲛⲓⲙ ⲡⲉⲧⲛⲁϣ̅ⲁϩⲉⲣⲁⲧϥ̅:</p>

  <h3 id="apocalypse7">7</h3>

  <p><span style="color:#b00e23">(ⲁ̅)</span> ⲙⲛ̅ⲛⲥⲁ ⲛⲁⲓ ⲁⲓⲛⲁⲩ ⲉϥⲧⲟⲟⲩ ⲛ̅ⲁⲅⲅⲉⲗⲟⲥ
  ⲉⲩⲁϩⲉⲣⲁⲧⲟⲩ ⲉⲡⲉϥⲧⲟⲟⲩ ⲛ̅ⲕⲟⲟϩ ⲙ̅ⲡⲕⲁϩ. ⲉⲩⲁⲙⲁϩⲧⲉ ⲙ̅ⲡⲉϥⲧⲟⲟⲩ ⲛ̅ⲧⲏⲩ ⲙ̅ⲡⲕⲉϩ. ϫⲉ
  ⲛ̅ⲛⲉⲧⲏⲩ ⲛⲓϥⲉ ⲉϫⲙ̅ ⲡⲕⲁϩ. ⲏ ⲉϫⲛ̅ ⲑⲁⲗⲗⲁⲥⲥⲁ. ⲏ ⲉϫⲛ̅ ⲗⲁⲁⲩ ⲛ̅ϣⲏⲛ. <span style=
  "color:#b00e23">(ⲃ̅)</span> ⲁⲩⲱ ⲁⲓⲛⲁⲩ ⲉⲕⲉⲁⲅⲅⲉⲗⲟⲥ ⲉϥⲛⲏⲩ ⲉⲃⲟⲗ ϩⲛ̅ ⲙ̅ⲙⲁⲛ̅ϣⲁ
  ⲙ̅ⲡⲣⲏ. ⲉⲟⲩⲛ ⲟⲩⲥⲫⲣⲁⲅⲓⲥ ⲛ̅ⲧⲟⲟⲧϥ̅ ⲛ̅ⲧⲉ ⲡⲛⲟⲩⲧⲉ ⲉⲧⲟⲛϩ̅. ⲁϥϫⲓϣⲕⲁⲕ ⲉⲃⲟⲗ ϩⲛ̅ ⲟⲩⲛⲟϭ
  ⲛ̅ⲥⲙⲏ ⲉⲡⲉϥⲧⲟⲟⲩ ⲛ̅ⲁⲅⲅⲉⲗⲟⲥ. ⲛⲉⲛⲧⲁⲩⲧⲁⲁⲥ ⲛⲁⲩ ⲉⲧⲁⲕⲉ ⲡⲕⲁϩ ⲙⲛ̅ ⲑⲁⲗⲗⲁⲥⲥⲁ.
  <span style="color:#b00e23">(ⲅ̅)</span> ⲉϥϫⲱ ⲙ̅ⲙⲟⲥ ϫⲉ ⲙ̅ⲡⲣ̅ⲧⲁⲕⲉ ⲡⲕⲁϩ. ⲙⲛ̅
  ⲑⲁⲗⲗⲁⲥⲥⲁ ⲙⲛ̅ ⲛ̅ϣⲏⲛ. ϣⲁⲛⲧⲛ̅ⲧⲱⲱⲃⲉ ⲛⲉⲛϩⲙ̅ϩⲁⲗ ⲙ̅ⲡⲉⲛⲛⲟⲩⲧⲉ ⲉϩⲣⲁⲓ ⲉϫⲛ̅ ⲧⲉⲩⲧⲉϩⲛⲉ.
  <span style="color:#b00e23">(ⲇ̅)</span> ⲁⲩⲱ ⲁⲓⲥⲱⲧⲙ̅ ⲉⲧⲏⲡⲉ ⲛ̅ⲛⲉⲛⲧⲁⲩⲥⲫⲣⲁⲅⲓⲍⲉ
  ⲙ̅ⲙⲟⲟⲩ. ⲙⲛ̅ⲧⲁϥⲧⲉ ⲛ̅ⲧⲃⲁ. ⲙⲛ̅ ϥⲧⲟⲟⲩ ⲛϣⲟ ⲉⲃⲟⲗ ϩⲛ̅ ⲫⲩⲗⲏ ⲛⲓⲙ ⲛⲉⲛϣⲏⲣⲉ ⲙ̅ⲡⲉⲓⲏ̅ⲗ̅:
  <span style="color:#b00e23">(ⲉ̅)</span> ⲉⲃⲟⲗ ϩⲛ̅ ⲧⲉⲫⲩⲗⲏ ⲛ̅ⲓⲟⲩⲇⲁ ⲙⲛ̅ⲧⲥⲛⲟⲟⲩⲥ
  ⲛ̅ϣⲟ ⲉⲩⲧⲟⲟⲃⲉ. ⲉⲃⲟⲗ ϩⲛ̅ ⲧⲉⲫⲩⲗⲏ ⲛ̅ϩⲣⲟⲩⲃⲏⲛ ⲙⲛ̅ⲧⲥⲛⲟⲟⲩⲥ ⲛ̅ϣⲟ. ⲉⲃⲟⲗ ϩⲛ̅ ⲧⲉⲫⲩⲗⲏ
  ⲛ̅ⲅⲁⲇ ⲙⲛ̅ⲧⲥⲛⲟⲟⲩⲥ ⲛ̅ϣⲟ <span style="color:#b00e23">(ⲋ̅)</span> ⲉⲃⲟⲗ ϩⲛ̅ ⲧⲉⲫⲩⲗⲏ
  ⲛ̅ⲁⲥⲏⲣ. ⲙⲛ̅ⲧⲥⲛⲟⲟⲩⲥ ⲛ̅ϣⲟ ⲉⲃⲟⲗ ϩⲛ̅ ⲧⲉⲫⲩⲗⲏ ⲛ̅ⲉⲫⲑⲁⲗⲉⲓⲙ ⲙⲛ̅ⲧⲥⲛⲟⲟⲩⲥ ⲛ̅ϣⲟ. ⲉⲃⲟⲗ ϩⲛ̅
  ⲧⲉⲫⲩⲗⲏ ⲙ̅ⲙⲁⲛⲁⲥⲥⲏ ⲙⲛ̅ⲧⲥⲛⲟⲟⲩⲥ ⲛ̅ϣⲟ:: <span style="color:#b00e23">(ⲍ̅)</span>
  ⲉⲃⲟⲗ ϩⲛ̅ ⲧⲉⲫⲩⲗⲏ ⲛ̅ⲥⲩⲙⲉⲱⲛ ⲙⲛ̅ⲧⲥⲛⲟⲟⲩⲥ ⲛ̅ϣⲟ. ⲉⲃⲟⲗ ϩⲛ̅ ⲧⲉⲫⲩⲗⲏ ⲛ̅ⲗⲉⲩⲉⲓ ⲙⲛ̅ⲧⲥⲛⲟⲟⲩⲥ
  ⲛ̅ϣⲟ: <span style="color:#b00e23">(ⲏ̅)</span> ⲉⲃⲟⲗ ϩⲛ̅ ⲧⲉⲫⲩⲗⲏ ⲛ̅ⲓⲥⲥⲁⲭⲁⲣ
  ⲙⲛ̅ⲧⲥⲛⲟⲟⲩⲥ ⲛ̅ϣⲟ. ⲉⲃⲟⲗ ϩⲛ̅ ⲧⲉⲫⲩⲗⲏ ⲛⲍⲁⲃⲟⲩⲗⲟⲛ ⲙⲛ̅ⲧⲥⲛⲟⲟⲩⲥ ⲛ̅ϣⲟ. ⲉⲃⲟⲗ ϩⲛ̅ ⲧⲉⲫⲩⲗⲏ
  ⲛ̅ⲓⲱⲥⲏⲫ ⲙⲛ̅ⲧⲥⲛⲟⲟⲩⲥ ⲛ̅ϣⲟ. ⲉⲃⲟⲗ ϩⲛ̅ ⲧⲉⲫⲩⲗⲏ ⲛ̅ⲃⲉⲛⲓⲁⲙⲓⲛ ⲙⲛ̅ⲧⲥⲛⲟⲟⲩⲥ ⲛ̅ϣⲟ ⲉⲩⲧⲟⲟⲃⲉ
  <span style="color:#b00e23">(ⲑ̅)</span> ⲙⲛ̅ⲛⲥⲁ ⲛⲁⲓ ⲇⲉ ⲁⲓⲛⲁⲩ ⲁⲩⲱ ⲉⲓⲥ ⲟⲩⲛⲟϭ
  ⲙ̅ⲙⲏⲏϣⲉ ⲉⲛⲁϣⲱϥ. ⲉⲙⲛ̅ ⲗⲁⲁⲩ ⲛⲁⲉϣ̅ϭⲙ̅ϭⲟⲙ ⲉⲟⲡϥ̅ ⲉⲃⲟⲗ ϩⲛ̅ ϩⲉⲑⲛⲟⲥ ⲛⲓⲙ. ϩⲓ ⲫⲩⲗⲏ. ϩⲓ
  ⲁⲥⲡⲉ. ⲉⲩⲁϩⲉⲣⲁⲧⲟⲩ ⲙ̅ⲡⲙ̅ⲧⲟ ⲉⲃⲟⲗ ⲙ̅ⲡⲉⲑⲣⲟⲛⲟⲥ. ⲙⲛ̅ ⲙ̅ⲡⲙ̅ⲧⲟ ⲉⲃⲟⲗ ⲙ̅ⲡⲉϩⲓⲉⲓⲃ. ⲉⲩϭⲟⲟⲗⲉ
  ⲛ̅ϩⲉⲛⲥⲧⲟⲗⲏ ⲛ̅ⲟⲩⲱⲃϣ̅. ⲉⲣⲉ ϩⲉⲛⲃⲁϩ ⲛ̅ⲛⲉⲩϭⲓϫ. <span style=
  "color:#b00e23">(ⲓ̅)</span> ⲉⲩⲁϣⲕⲁⲕ ⲉⲃⲟⲗ ϩⲛ̅ ⲟⲩⲛⲟϭ ⲛ̅ⲥⲙⲏ ⲉⲩϫⲱ ⲙ̅ⲙⲟⲥ. ϫⲉ
  ⲡⲟⲩϫⲁⲓ ⲙ̅ⲡⲉⲛⲛⲟⲩⲧⲉ ⲉⲧϩⲙ̅ⲟⲟⲥ ϩⲓ ⲡⲉⲑⲣⲟⲛⲟⲥ ⲙⲛ̅ ⲡⲉϩⲓⲉⲓⲃ. <span style=
  "color:#b00e23">(ⲓ̅ⲁ̅)</span> ⲁⲩⲱ ⲛ̅ⲁⲅⲅⲉⲗⲟⲥ ⲧⲏⲣⲟⲩ ⲛⲉⲩⲁϩⲉⲣⲁⲧⲟⲩ ⲙ̅ⲡⲕⲱⲧⲉ
  ⲙ̅ⲡⲉⲑⲣⲟⲛⲟⲥ. ⲙⲛ̅ ⲛⲉⲡⲣⲉⲥⲃⲩⲧⲉⲣⲟⲥ ⲙⲛ̅ ⲡⲉϥⲧⲟⲟⲩ ⲛ̅ⲍⲱⲟⲛ. ⲁⲩⲱ ⲁⲩⲡⲁϩⲧⲟⲩ ⲉϫⲙ̅ ⲡⲉⲩϩⲟ.
  ⲙ̅ⲡⲙ̅ⲧⲟ ⲉⲃⲟⲗ ⲙ̅ⲡⲉⲑⲣⲟⲛⲟⲥ ⲁⲩⲟⲩⲱϣⲧ̅ ⲙ̅ⲡⲛⲟⲩⲧⲉ ⲉⲩϫⲱ <span style=
  "color:#b00e23">(ⲓ̅ⲃ̅)</span> ϫⲉ ϩⲁⲙⲏⲛ ⲡⲉⲥⲙⲟⲩ ⲙⲛ̅ ⲡⲉⲟⲟⲩ ⲙⲛ̅ ⲧⲥⲟⲫⲓⲁ. ⲁⲩⲱ
  ⲧⲉⲩⲭⲁⲣⲓⲥⲧⲉⲓⲁ ⲙⲛ̅ ⲡⲧⲁⲓⲟ ⲙⲛ̅ ⲧϭⲟⲙ. ⲙⲛ̅ ⲡⲁⲙⲁϩⲧⲉ ⲙ̅ⲡⲉⲛⲛⲟⲩⲧⲉ ϣⲁ ⲉⲛⲉϩ ⲛ̅ⲉⲛⲉϩ ϩⲁⲙⲏⲛ.
  <span style="color:#b00e23">(ⲓ̅ⲅ̅)</span> ⲁϥⲟⲩⲱϣⲃ̅ ⲛ̅ϭⲓ ⲟⲩⲁ ⲉⲃⲟⲗ ϩⲛ̅
  ⲛⲉⲡⲣⲉⲥⲃⲉⲧⲉⲣⲟⲥ ⲉϥϫⲱ ⲙ̅ⲙⲟⲥ ⲛⲁⲓ ϫⲉ ⲛⲓⲙ ⲛⲉ ⲛⲁⲓ ⲉⲧϭⲟⲟⲗⲉ ⲛ̅ⲛⲉⲓⲥⲧⲟⲗⲏ ⲛ̅ⲟⲩⲱⲃϣ̅. ⲁⲩⲱ
  ⲛⲧⲁⲩⲉⲓ ⲉⲃⲟⲗ ⲧⲱⲛ. <span style="color:#b00e23">(ⲓ̅ⲇ̅)</span> ⲡⲉϫⲁⲓ ⲛⲁⲓ ϫⲉ ⲡϫ̅ⲥ̅
  ⲛ̅ⲧⲟⲕ ⲉⲧⲥⲟⲟⲩⲛ. ⲡⲉϫⲁϥ ⲛⲁⲓ. ϫⲉ ⲛⲁⲓ ⲛⲉⲧⲛⲏⲩ ⲉⲃⲟⲗ ϩⲛ̅ ⲧⲛⲟϭ ⲛ̅ⲑⲗⲓⲯⲓⲥ. ⲉⲁⲩⲉⲓⲱ
  ⲛ̅ⲛⲉⲩⲥⲧⲟⲗⲏ ⲁⲩⲧⲃ̅ⲃⲟⲟⲩ ϩⲙ̅ ⲡⲉⲥⲛⲟϥ ⲙ̅ⲡⲉϩⲓⲉⲓⲃ. <span style=
  "color:#b00e23">(ⲓ̅ⲉ̅)</span> ⲉⲧⲃⲉ ⲡⲁⲓ ⲥⲉⲙ̅ⲡⲙ̅ⲧⲟ ⲉⲃⲟⲗ ⲙ̅ⲡⲉⲑⲣⲟⲛⲟⲥ ⲙ̅ⲡⲛⲟⲩⲧⲉ
  ⲉⲩϣⲙ̅ϣⲉ ⲛⲁϥ. ⲙ̅ⲡⲉϩⲟⲟⲩ ⲙⲛ̅ ⲧⲉⲩϣⲏ ϩⲙ̅ ⲡⲉϥⲣ̅ⲡⲉ. ⲁⲩⲱ ⲡⲉⲧϩⲙⲟⲟⲥ ϩⲓ ⲡⲉϥⲑⲣⲟⲛⲟⲥ
  ϥⲛⲁⲣ̅ϩⲁⲓⲃⲉⲥ ⲉⲣⲟⲟⲩ. ⲛ̅ⲥⲉⲛⲁϩⲕⲟ ⲁⲛ. <span style="color:#b00e23">(ⲓ̅ⲋ̅)</span>
  ⲟⲩⲇⲉ ⲛ̅ⲥⲉⲛⲁⲉⲓⲃⲉ ⲁⲛ ϫⲓⲛ ⲛ̅ⲧⲉⲛⲟⲩ. ⲁⲩⲱ ⲡⲣⲏ ⲙⲛ̅ ⲕⲁⲩⲙⲁ ⲛⲓⲙ ⲛ̅ⲁϩⲉ ⲁⲛ ⲉϩⲣⲁⲓ ⲉϫⲱⲟⲩ.
  <span style="color:#b00e23">(ⲓ̅ⲍ̅)</span> ϫⲉ ⲡⲉϩⲓⲉⲓⲃ ⲉⲧⲛ̅ⲧⲙⲏⲏⲧⲉ ⲙ̅ⲡⲉⲑⲣⲟⲛⲟⲥ.
  ⲛⲁⲙⲟⲟϣⲉ ⲛⲙ̅ⲙⲁⲩ ⲛⲉϥⲙⲟⲟⲛⲉ ⲙ̅ⲙⲟⲟⲩ. ⲁⲩⲱ ⲛⲉϥϫⲓⲙⲟⲉⲓⲧ ϩⲏⲧⲟⲩ ⲉϩⲣⲁⲓ ⲉϫⲛ̅ ⲙ̅ⲡⲩⲅⲏ ⲙ̅ⲙⲟⲟⲩ
  ⲛ̅ⲱⲛϩ̅. ⲛ̅ⲧⲉ ⲡⲛⲟⲩⲧⲉ ϥⲱⲧⲉ ⲛ̅ⲣⲙ̅ⲉⲓⲏ ⲛⲓⲙ ⲉⲃⲟⲗ ϩⲛ̅ ⲛⲉⲩⲃⲁⲗ</p>

  <h3 id="apocalypse8">8</h3>

  <p><span style="color:#b00e23">(ⲁ̅)</span> ⲛ̅ⲧⲉⲣⲉϥⲟⲩⲱⲛ ⲛ̅ⲧⲙⲉϩⲥⲁϣϥⲉ ⲛ̅ⲥⲫⲣⲁⲅⲓⲥ.
  ⲁⲩⲕⲁⲣⲱⲟⲩ ϩⲣⲁⲓ ϩⲛ̅ ⲧⲡⲉ ⲛⲁⲟⲩϭⲓⲥ ⲟⲩⲛⲟⲩ. <span style="color:#b00e23">(ⲃ̅)</span>
  ⲁⲩⲱ ⲁⲓⲛⲁⲩ ⲉⲡⲥⲁϣϥ̅ ⲛ̅ⲁⲅⲅⲉⲗⲟⲥ ⲉⲧⲙ̅ⲡⲙ̅ⲧⲟ ⲉⲃⲟⲗ ⲙ̅ⲡⲛⲟⲩⲧⲉ ⲉⲧⲁϩⲉⲣⲁⲧⲟⲩ. ⲁⲩϯⲛⲁⲩ
  ⲛ̅ⲥⲁϣϥⲉ ⲛ̅ⲥⲁⲗⲡⲓⲅⲝ̅. <span style="color:#b00e23">(ⲅ̅)</span> ⲁⲩⲱ ⲁϥⲉⲓ ⲛ̅ϭⲓ
  ⲕⲉⲁⲅⲅⲉⲗⲟⲥ ⲁϥⲁϩⲉⲣⲁⲧϥ̅ ⲉϫⲙ̅ ⲡⲉⲑⲩⲥⲓⲁⲥⲧⲏⲣⲓⲟⲛ. ⲉⲟⲩⲛ ⲟⲩϣⲟⲩⲣⲏ ⲛ̅ⲛⲟⲩⲃ ⲛ̅ⲧⲟⲟⲧϥ̅. ⲁⲩϯ
  ⲛⲁϥ ⲛ̅ϩⲉⲛϣⲟⲩϩⲏⲛⲉ ⲉⲛⲁϣⲱⲟⲩ. ϫⲉⲕⲁⲥ ⲉϥⲉϯ ⲉϩⲣⲁⲓ ⲙⲛ̅ ⲛⲉϣⲗⲏⲗ ⲛ̅ⲛⲉⲧⲟⲩⲁⲁⲃ ⲧⲏⲣⲟⲩ ⲉϫⲙ̅
  ⲡⲉⲑⲩⲥⲓⲁⲥⲧⲏⲣⲓⲟⲛ ⲛ̅ⲛⲟⲩⲃ ⲉⲧⲙ̅ⲡⲙ̅ⲧⲟ ⲉⲃⲟⲗ ⲙ̅ⲡⲉⲑⲣⲟⲛⲟⲥ. <span style=
  "color:#b00e23">(ⲇ̅)</span> ⲁⲩⲱ ⲁϥϫⲓⲥⲉ ⲉϩⲣⲁⲓ ⲛ̅ϭⲓ ⲡⲕⲁⲡⲛⲟⲥ ⲛⲉⲛϣⲟⲩϩⲏⲛⲉ ⲙⲛ̅
  ⲛⲉϣⲗⲏⲗ ⲛ̅ⲛⲉⲧⲟⲩⲁⲁⲃ. ⲉⲃⲟⲗ ϩⲛ̅ ⲧϭⲓϫ ⲙ̅ⲡⲁⲅⲅⲉⲗⲟⲥ ⲙ̅ⲡⲙ̅ⲧⲟ ⲉⲃⲟⲗ ⲙ̅ⲡⲛⲟⲩⲧⲉ.
  <span style="color:#b00e23">(ⲉ̅)</span> ⲁⲩⲱ ⲁ ⲡⲁⲅⲅⲉⲗⲟⲥ ϫⲓ ⲛ̅ⲧϣⲟⲩⲣⲏ ⲁϥⲙⲁϩⲥ̅
  ⲛ̅ⲕⲱϩⲧ ⲉⲃⲟⲗ ϩⲙ̅ ⲡⲉⲑⲩⲥⲓⲁⲥⲧⲏⲣⲓⲟⲛ ⲁⲩⲱ ⲁϥⲛⲟϫϥ̅ ⲉϩⲣⲁⲓ ⲉϫⲙ̅ ⲡⲕⲁϩ ⲁⲩϣⲱⲡⲉ ⲛ̅ϭⲓ
  ϩⲉⲛϩⲣⲟⲩ ⲙ̅ⲡⲉ. ⲙⲛ̅ ϩⲉⲛⲥⲙⲏ. ⲙⲛ̅ ϩⲉⲛⲉⲃⲣⲏϭⲉ. ⲙⲛ̅ ⲟⲩⲕⲙ̅ⲧⲟ. <span style=
  "color:#b00e23">(ⲋ̅)</span> ⲁⲩⲱ ⲡⲥⲁϣϥ̅ ⲛ̅ⲁⲅⲅⲉⲗⲟⲥ ⲉⲧⲉⲣⲉ ⲧⲥⲁϣϥⲉ ⲛ̅ⲥⲁⲗⲡⲓⲅⲝ̅
  ⲛ̅ⲧⲟⲟⲧⲟⲩ. ⲁⲩⲥⲃ̅ⲧⲱⲧⲟⲩ ⲉⲧⲣⲉⲩⲥⲁⲗⲡⲓⲍⲉ. <span style="color:#b00e23">(ⲍ̅)</span>
  ⲡϣⲟⲣⲡ̅ ⲛ̅ⲁⲅⲅⲉⲗⲟⲥ ⲁϥⲥⲁⲗⲡⲓⲍⲉ. ⲁⲩⲱ ⲁϥϣⲱⲡⲉ. ⲛ̅ϭⲓ ⲟⲩⲁⲗⲁⲙⲡⲉ ⲙⲛ̅ ⲟⲩⲕⲱϩⲧ̅. ⲉⲩⲧⲏϩ ⲙⲛ̅
  ⲟⲩⲥⲛⲟϥ. ⲁⲩⲛⲟϫϥ̅ ⲉϩⲣⲁⲓ ⲉϫⲙ̅ ⲡⲕⲁϩ. ⲁⲩⲱ ⲡⲟⲩ ⲛ̅ϣⲟⲙⲛ̅ⲧ ⲙ̅ⲡⲕⲁϩ ⲁϥⲣⲱⲕϩ̅.
  <span style="color:#b00e23">(ⲏ̅)</span> ⲁϥⲥⲁⲗⲡⲓⲍⲉ ⲛ̅ϭⲓ ⲡⲙⲉϩⲥⲛⲁⲩ ⲛ̅ⲁⲅⲅⲉⲗⲟⲥ.
  ⲁⲩⲱ ⲛ̅ⲑⲉ ⲛ̅ⲟⲩⲛⲟϭ ⲛ̅ⲧⲟⲟⲩ. ⲉϥϫⲉⲣⲟ ϩⲛ̅ ⲟⲩⲕⲱϩⲧ. ⲁⲩⲛⲟϫϥ̅ ⲉϩⲣⲁⲓ ⲉⲑⲁⲗⲗⲁⲥⲥⲁ. ⲁⲩⲱ ⲡⲟⲩ
  ⲛ̅ϣⲟⲙⲛ̅ⲧ ⲛ̅ⲑⲁⲗⲗⲁⲥⲥⲁ ⲁϥⲣ̅ⲥⲛⲟϥ. <span style="color:#b00e23">(ⲑ̅)</span> ⲁⲩⲱ
  ⲁⲩⲙⲟⲩ ⲛ̅ϭⲓ ⲡⲟⲩ ⲛ̅ϣⲟⲙⲛ̅ⲧ ⲛⲉⲛⲥⲱⲛⲧ̅ ⲛ̅ⲑⲁⲗⲗⲁⲥⲥⲁ ⲉⲧⲉ ⲟⲩⲛ̅ ⲯⲩⲭⲏ ⲛ̅ϩⲏⲧⲟⲩ. ⲁⲩⲱ ⲡⲟⲩ
  ⲛ̅ϣⲟⲙⲛ̅ⲧ ⲛ̅ⲛⲉϫⲏⲩ ⲁϥⲧⲁⲕⲟ. <span style="color:#b00e23">(ⲓ̅)</span> ⲡⲙⲉϩϣⲟⲙⲛ̅ⲧ
  ⲛ̅ⲁⲅⲅⲉⲗⲟⲥ ⲁϥⲥⲁⲗⲡⲓⲍⲉ. ⲁⲩⲱ ⲁϥϩⲉ ⲉⲃⲟⲗ ϩⲛ̅ ⲧⲡⲉ ⲛ̅ϭⲓ ⲟⲩⲛⲟϭ ⲛ̅ⲥⲓⲟⲩ. ⲉϥϫⲉⲣⲟ ⲛ̅ⲑⲉ
  ⲛ̅ⲟⲩⲗⲁⲙⲡⲁⲥ. ⲁϥⲉⲓ ⲉϩⲣⲁⲓ ⲉϫⲙ̅ ⲡⲟⲩ ⲛ̅ϣⲟⲙⲛ̅ⲧ ⲛ̅ⲛ̅ⲉⲓⲉⲣⲱⲟⲩ. ⲙⲛ̅ ⲛ̅ⲡⲩⲅⲏ ⲛⲙ̅ⲙⲟⲟⲩ.
  <span style="color:#b00e23">(ⲓ̅ⲁ̅)</span> ⲡⲣⲁⲛ ⲙ̅ⲡⲥⲓⲟⲩ ⲉⲧⲙ̅ⲙⲁⲩ ⲡⲉ ⲁⲯⲓⲛⲑⲓⲟⲛ.
  ⲁⲩⲱ ⲡⲟⲩ ⲛ̅ϣⲟⲙⲛ̅ⲧ ⲛⲙ̅ⲙⲟⲟⲩ ⲁⲩⲥⲓϣⲉ. ⲁⲩⲱ ⲟⲩⲙⲏⲏϣⲉ ⲛ̅ⲣⲱⲙⲉ ⲁⲩⲙⲟⲩ ⲉⲃⲟⲗ ϩⲛ̅ ⲙ̅ⲙⲟⲟⲩ ϫⲉ
  ⲁⲩⲥⲓϣⲉ. <span style="color:#b00e23">(ⲓ̅ⲃ̅)</span> ⲡⲙⲉϩϥⲧⲟⲟⲩ ⲛ̅ⲁⲅⲅⲉⲗⲟⲥ
  ⲁϥⲥⲁⲗⲡⲓⲍⲉ. ⲁⲩⲱ ⲡⲟⲩ ⲛ̅ϣⲟⲙⲛ̅ⲧ ⲙ̅ⲡⲣⲏ ⲁϥϣⲱⲱϭⲉ. ⲙⲛ̅ ⲡⲟⲩ ⲛ̅ϣⲟⲙⲛ̅ⲧ ⲙ̅ⲡⲟⲟϩ ⲙⲛ̅ ⲡⲟⲩ
  ⲛ̅ϣⲟⲙⲛ̅ⲧ ⲛ̅ⲉⲛⲥⲓⲟⲩ. ϫⲉⲕⲁⲥ ⲉϥⲉⲣⲕⲁⲕⲉ ⲛ̅ϭⲓ ⲡⲟⲩ ⲛ̅ϣⲟⲙⲛ̅ⲧ. ⲁⲩⲱ ⲡⲉϩⲟⲟⲩ
  ⲛⲉϥⲧⲙ̅ⲣ̅ⲟⲩⲟⲉⲓⲛ. ⲙ̅ⲡⲉϥⲟⲩ ⲛ̅ϣⲟⲙⲛ̅ⲧ. ⲙⲛ̅ ⲧⲉⲩϣⲏ ⲟⲛ ⲛ̅ϯϩⲉ. <span style=
  "color:#b00e23">(ⲓ̅ⲅ̅)</span> ⲁⲓⲛⲁⲩ ⲁⲩⲱ ⲁⲓⲥⲱⲧⲙ̅ ⲉⲩⲁⲓⲧⲟⲥ ⲉϥϩⲏⲗ ϩⲛ̅ ⲧⲙⲏⲏⲧⲉ
  ⲛ̅ⲧⲡⲉ. ⲉϥϫⲱ ⲙ̅ⲙⲟⲥ ϩⲛ̅ ⲟⲩⲛⲟϭ ⲛ̅ⲥⲙⲏ. ϫⲉ ⲟⲩⲟⲓ ⲛ̅ϣⲟⲙⲛ̅ⲧ ⲛ̅ⲥⲟⲡ. ⲟⲩⲟⲓ ⲛ̅ⲛⲉⲧⲟⲩⲏⲏϩ
  ϩⲓϫⲙ̅ ⲡⲕⲁϩ. ⲉⲃⲟⲗ ϩⲙ̅ ⲡⲕⲉⲥⲉⲡⲏ ⲛ̅ϩⲣⲟⲟⲩ ⲛ̅ⲁⲅⲅⲉⲗⲟⲥ ⲛⲁⲓ ⲉⲧⲛⲁⲥⲁⲗⲡⲓⲍⲉ.</p>

  <h3 id="apocalypse9">9</h3>

  <p><span style="color:#b00e23">(ⲁ̅)</span> ⲡⲙⲉϩϯⲟⲩ ⲛ̅ⲁⲅⲅⲉⲗⲟⲥ ⲁϥⲥⲁⲗⲡⲓⲍⲉ. ⲁⲩⲱ
  ⲁⲓⲛⲁⲩ ⲉⲩⲥⲓⲟⲩ ⲁϥϩⲉ ⲉⲃⲟⲗ ϩⲛ̅ ⲧⲡⲉ ⲉϩⲣⲁⲓ ⲉϫⲙ̅ ⲡⲕⲁϩ. ⲁⲩⲱ ⲁⲩϯ ⲛⲁϥ ⲙ̅ⲡϣⲟϣⲧ̅ ⲛ̅ⲧϣⲱⲧⲉ
  ⲙⲡⲛⲟⲩⲛ. <span style="color:#b00e23">(ⲃ̅)</span> ⲁⲩⲱ ⲛⲧⲉⲣⲉϥⲟⲩⲱⲛ ⲛ̅ⲧϣⲱⲧⲉ
  ⲙ̅ⲡⲛⲟⲩⲛ. ⲁϥⲉⲓ ⲉϩⲣⲁⲓ ϩⲛ̅ ⲧϣⲱⲧⲉ ⲛ̅ϭⲓ ⲟⲩⲕⲁⲡⲛⲟⲥ. ⲛ̅ⲑⲉ ⲛ̅ⲟⲩⲕⲁⲡⲛⲟⲥ ⲛ̅ϩⲣⲱ ⲛⲟϭ.
  ⲁϥⲣ̅ⲕⲁⲕⲉ ⲛ̅ϭⲓ ⲡⲓⲣⲏ ⲙⲛ̅ ⲡⲁⲏⲣ ⲉⲃⲟⲗ ϩⲙ̅ ⲡⲕⲁⲡⲛⲟⲥ ⲛ̅ⲧϣⲱⲧⲉ. <span style=
  "color:#b00e23">(ⲅ̅)</span> ⲁⲩⲱ ⲁ ϩⲉⲛϣϫⲉ ⲉⲓ ⲉϩⲣⲁⲓ ⲉϫⲙ̅ ⲡⲕⲁϩ. ⲁⲩϯ ⲛⲁⲩ
  ⲛ̅ⲟⲩⲉⲝⲟⲩⲥⲓⲁ ⲛ̅ⲑⲉ ⲉⲧⲉ ⲟⲩⲛ̅ⲧⲁⲩ ⲉⲝⲟⲩⲥⲓⲁ ⲙ̅ⲙⲁⲩ ⲛ̅ϭⲓ ⲛ̅ⲟⲩⲱϩⲉ ⲙⲡⲕⲁϩ. <span style=
  "color:#b00e23">(ⲇ̅)</span> ⲁⲩϫⲟⲟⲥ ⲛⲁⲩ ϫⲉⲕⲁⲥ ⲛ̅ⲛⲉⲩⲧⲁⲕⲉ ⲡⲉⲭⲟⲣⲧⲟⲥ ⲙ̅ⲡⲕⲁϩ. ⲁⲩⲱ
  ϣⲏⲛ ⲛⲓⲙ ⲉⲓⲙⲏⲧⲉⲓ ⲛ̅ⲣⲱⲙⲉ. ⲉⲧⲉ ⲙⲛ̅ⲧⲁⲩ ⲙ̅ⲙⲁⲩ ⲛ̅ⲧⲉⲥⲫⲣⲁⲅⲓⲥ ⲙ̅ⲡⲛⲟⲩⲧⲉ ⲉϫⲛ̅ ⲧⲉⲩⲧⲉϩⲛⲉ.
  <span style="color:#b00e23">(ⲉ̅)</span> ⲁⲩⲱ ⲙ̅ⲡⲟⲩⲧⲁⲁⲥ ⲛⲁⲩ ⲉⲧⲣⲉⲩⲙⲟⲟⲩⲧⲟⲩ. ⲁⲗⲗⲁ
  ϫⲉ ⲉⲩⲉⲃⲁⲥⲁⲛⲓⲍⲉ ⲙ̅ⲙⲟⲟⲩ ⲛ̅ϯⲟⲩ ⲛ̅ⲉⲃⲟⲧ: ⲁⲩⲱ ⲡⲉⲩⲧⲕⲁⲥ ⲉϥⲟ ⲛ̅ⲑⲉ ⲙ̅ⲡⲉⲧⲕⲁⲥ ⲛ̅ⲉⲛⲟⲩⲱϩⲉ
  ⲉⲩϣⲁⲛϫⲉⲕ ⲟⲩⲣⲱⲙⲉ. <span style="color:#b00e23">(ⲋ̅)</span> ϩⲣⲁⲓ ⲇⲉ ϩⲛ̅ ⲛⲉϩⲟⲟⲩ
  ⲉⲧⲙ̅ⲙⲁⲩ ⲛ̅ⲣⲱⲙⲉ ⲛⲁϣⲓⲛⲉ ⲛ̅ⲥⲁ ⲡⲙⲟⲩ ⲛ̅ⲥⲉⲧⲙ̅ϩⲉ ⲉⲣⲟϥ. ⲛ̅ⲥⲉⲉⲡⲉⲑⲩⲙⲉⲓ ⲉⲡⲙⲟⲩ. ⲁⲩⲱ ⲛ̅ⲧⲉ
  ⲡⲙⲟⲩ ⲡⲱⲧ ⲛⲉϥⲕⲁⲁⲩ. <span style="color:#b00e23">(ⲍ̅)</span> ⲡⲉⲓⲛⲉ ⲇⲉ ⲛ̅ⲛⲉϣϫⲏⲩ
  ⲉϥⲟ ⲙ̅ⲡⲉⲓⲛⲉ ⲛ̅ϩⲉⲛϩⲧⲱⲱⲣ ⲉⲩⲥⲃ̅ⲧⲱⲧ ⲉⲡⲡⲟⲗⲩⲙⲟⲥ. ⲉϣϫⲉ ⲉⲣⲉ ϩⲉⲛⲕⲗⲟⲙ ⲛ̅ⲛⲟⲩⲃ ϩⲓϫⲛ̅
  ⲛⲉⲩⲁⲡⲏⲩⲉ. ⲉⲣⲉ ⲡⲉⲩϩⲟ ⲟ ⲛ̅ⲑⲉ ⲛ̅ϩⲉⲛϩⲟ ⲛ̅ⲣⲱⲙⲉ. <span style=
  "color:#b00e23">(ⲏ̅)</span> ⲉⲩⲛ̅ ϩⲉⲛϥⲱ ϩⲓϫⲱⲟⲩ ⲛ̅ⲑⲉ ⲙ̅ⲡϥⲱ ⲛ̅ⲛⲉⲥϩⲓⲟⲟⲙⲉ. ⲉⲣⲉ
  ⲛⲉⲩⲟⲃϩⲉ ⲟ ⲛ̅ⲑⲉ ⲛ̅ⲛⲁ ⲛⲉⲓⲙⲟⲩⲓ. <span style="color:#b00e23">(ⲑ̅)</span> ⲉⲩⲛ̅
  ϩⲉⲛϩⲱⲕ ϩⲓⲱⲟⲩ ⲛ̅ⲑⲉ ⲛ̅ϩⲉⲛϩⲱⲕ ⲙ̅ⲡⲉⲛⲓⲡⲉ. ⲉⲣⲉ ⲡⲉϩⲣⲟⲟⲩ ⲛ̅ⲛⲉⲩⲧⲛ̅ϩ ⲟ ⲛ̅ⲑⲉ ⲙ̅ⲡⲉϩⲣⲟⲟⲩ
  ⲛ̅ϩⲉⲛϩⲁⲣⲙⲁ. ⲙⲛ̅ ϩⲉⲛϩⲧⲱⲱⲣ ⲉⲛⲁϣⲱⲟⲩ ⲉⲩⲡⲏⲧ ⲉⲡⲡⲟⲗⲩⲙⲟⲥ:: <span style=
  "color:#b00e23">(ⲓ̅)</span> ⲉⲟⲩⲛ̅ ϩⲉⲛⲥⲁⲧ ⲙ̅ⲙⲟⲟⲩ ⲉⲩⲟ ⲛ̅ⲑⲉ ⲛ̅ⲛⲁ ⲛⲓⲟⲩⲱϩⲉ. ⲁⲩⲱ
  ϩⲉⲛⲉⲓⲃ. ϩⲛ̅ ⲛⲉⲩⲥⲁⲧ ⲧⲉⲩⲉⲝⲟⲩⲥⲓⲁ ⲇⲉ ⲉⲙⲟⲩⲕϩ̅ ⲛⲉⲛⲣⲱⲙⲉ ⲛ̅ϯⲟⲩ ⲛ̅ⲉⲃⲟⲧ. <span style=
  "color:#b00e23">(ⲓ̅ⲁ̅)</span> ⲟⲩⲛ̅ⲧⲁⲩ ⲙ̅ⲙⲁⲩ ⲙ̅ⲡⲉⲩⲣ̅ⲣⲟ ⲡⲁⲅⲅⲉⲗⲟⲥ ⲙ̅ⲡⲛⲟⲩⲛ.
  ⲉⲡⲉϥⲣⲁⲛ ⲙ̅ⲙⲛ̅ⲧϩⲉⲃⲣⲁⲓⲟⲥ ⲡⲉ ⲃⲁⲧⲧⲱⲛ ⲙ̅ⲙⲛ̅ⲧⲟⲩⲉⲉⲛⲓⲛ ⲇⲉ ϫⲉ ⲡⲉⲧⲧⲁⲕⲟ. <span style=
  "color:#b00e23">(ⲓ̅ⲃ̅)</span> ⲉⲓⲥ ⲟⲩⲟⲓ ⲁϥⲟⲩⲉⲓ ⲛⲉ ⲉⲓⲥ ϩⲏⲏⲧⲉ ⲥⲉⲛⲏⲩ ⲛ̅ϭⲓ ⲕⲉⲟⲩⲟⲓ
  ⲥⲛⲁⲩ: <span style="color:#b00e23">(ⲓ̅ⲅ̅)</span> ⲙⲛ̅ⲛ̅ⲥⲁ ⲛⲁⲓ ⲁ ⲡⲙⲉϩⲥⲟⲟⲩ
  ⲛ̅ⲁⲅⲅⲉⲗⲟⲥ ⲥⲁⲗⲡⲓⲍⲉ. ⲁⲩⲱ ⲁⲓⲥⲱⲧⲙ̅ ⲉⲩⲥⲙⲏ ⲉⲃⲟⲗ ϩⲛ̅ ⲛ̅ⲧⲁⲡ ⲙ̅ⲡⲉⲑⲩⲥⲓⲁⲥⲧⲏⲣⲓⲟⲛ ⲛ̅ⲛⲟⲩⲃ
  ⲉⲧⲙ̅ⲡⲙ̅ⲧⲟ ⲉⲃⲟⲗ ⲙⲡⲛⲟⲩⲧⲉ <span style="color:#b00e23">(ⲓ̅ⲇ̅)</span> ⲉⲥϫⲱ ⲙ̅ⲙⲟⲥ.
  ⲙ̅ⲡⲙⲉϩⲥⲟⲟⲩ ⲛ̅ⲁⲅⲅⲉⲗⲟⲥ ⲉⲧⲉⲣⲉ ⲧⲥⲁⲗⲡⲓⲅⲝ̅ ⲛ̅ⲧⲟⲟⲧϥ̅. ϫⲉ ⲃⲱⲗ ⲉⲃⲟⲗ ⲙ̅ⲡⲉϥⲧⲟⲟⲩ
  ⲛ̅ⲁⲅⲅⲉⲗⲟⲥ ⲉⲧⲙⲏⲣ ϩⲓϫⲙ̅ ⲡⲛⲟϭ ⲛ̅ⲉⲓⲉⲣⲟ ⲡⲉⲩⲫⲣⲁⲧⲏⲥ. <span style=
  "color:#b00e23">(ⲓ̅ⲉ̅)</span> ⲁⲩⲱ ⲁⲩⲃⲱⲗ ⲙ̅ⲡⲉϥⲧⲟⲟⲩ ⲛ̅ⲁⲅⲅⲉⲗⲟⲥ. ⲛⲁⲓ ⲉⲧⲥⲃ̅ⲧⲱⲧ
  ⲉⲧⲉⲩⲛⲟⲩ ⲙⲛ̅ ⲡⲉϩⲟⲟⲩ. ⲙⲛ̅ ⲡⲉⲃⲟⲧ ⲙⲛ̅ ⲧⲉⲣⲟⲙⲡⲉ. ϫⲉⲕⲁⲥ ⲉⲩⲉⲙⲟⲩⲟⲩⲧ. ⲙ̅ⲡⲟⲩ ⲛ̅ϣⲟⲙⲛ̅ⲧ
  ⲛ̅ⲉⲛⲣⲱⲙⲉ. <span style="color:#b00e23">(ⲓ̅ⲋ̅)</span> ⲁⲩⲱ ⲧⲏⲡⲉ ⲛ̅ⲛⲉⲥⲧⲣⲁⲧⲉⲩⲙⲁ
  ⲛ̅ⲛⲉϩⲧⲱⲱⲣ ⲡⲉ ⲧⲃⲁ ⲛ̅ⲧⲃⲁ. ⲛ̅ⲥⲉⲡ ⲥⲛⲁⲩ. ⲁⲓⲥⲱⲧⲙ̅ ⲉⲧⲉⲩⲏⲡⲉ. <span style=
  "color:#b00e23">(ⲓ̅ⲍ̅)</span> ⲁⲩⲱ ⲧⲁⲓ ⲧⲉ ⲛ̅ⲧⲁⲓⲛⲁⲩ ⲉⲡⲉⲓⲛⲉ ⲛ̅ⲛⲉϩⲧⲱⲱⲣ ⲙⲛ̅ ⲛⲉⲧⲁⲗⲉ
  ⲉⲣⲟⲟⲩ. ⲉⲩⲛ̅ ϩⲉⲛϩⲱⲕ ϩⲓⲱⲟⲩ ⲛⲁⲩⲁⲁⲛ ⲛ̅ⲕⲱϩⲧ̅. ϩⲓ ϩⲩⲁⲕⲓⲛⲑⲩⲛⲟⲛ. ϩⲓ ⲑⲏⲛ. ⲉⲣⲉ ⲛ̅ⲁⲡⲉⲩⲉ
  ⲛ̅ⲛⲉϩⲧⲱⲱⲣ ⲟ ⲛ̅ⲑⲉ ⲛ̅ⲛ̅ⲁⲡⲏⲩⲉ ⲛ̅ⲙ̅ⲙⲟⲩⲓ. ⲉϥⲛⲏⲩ ⲉⲃⲟⲗ ϩⲛ̅ ⲣⲱⲟⲩ ⲛ̅ϭⲓ ⲟⲩⲕⲱϩⲧ̅. ⲙⲛ̅
  ⲟⲩⲕⲁⲡⲛⲟⲥ. ⲙⲛ̅ ⲟⲩⲑⲏⲛ. <span style="color:#b00e23">(ⲓ̅ⲏ̅)</span> ⲉⲃⲟⲗ ϩⲛ̅
  ⲧⲉⲓϣⲟⲙⲧⲉ ⲙ̅ⲡⲗⲩⲅⲏ ⲁⲩⲙⲟⲩ ⲛ̅ϭⲓ ⲡⲟⲩ ⲛ̅ϣⲟⲙⲛ̅ⲧ ⲛ̅ⲉⲛⲣⲱⲙⲉ. ϩⲙ̅ ⲡⲕⲱϩⲧ̅. ⲙⲛ̅ ⲡⲕⲁⲡⲛⲟⲥ.
  ⲙⲛ̅ ⲡⲉⲑⲏⲛ ⲉⲧⲛⲏⲩ ⲉⲃⲟⲗ ϩⲛ̅ ⲣⲱⲟⲩ. <span style="color:#b00e23">(ⲓ̅ⲑ̅)</span> ⲉⲣⲉ
  ⲧⲉⲝⲟⲩⲥⲓⲁ ⲅⲁⲣ ⲛ̅ⲛⲉϩⲧⲱⲱⲣ ϩⲛ̅ ⲣⲱⲟⲩ ⲙⲛ̅ ⲛⲉⲩⲥⲁⲧ ⲛⲉⲩⲥⲁⲧ ⲅⲁⲣ ⲉⲩⲟ ⲛ̅ⲑⲉ ⲛ̅ϩⲉⲛϩⲟϥ. ⲉⲣⲉ
  ϩⲉⲛⲁⲡⲏⲩⲉ ⲙ̅ⲙⲟⲟⲩ. ⲁⲩⲱ ϩⲣⲁⲓ ⲛ̅ϩⲏⲧⲟⲩ ⲉⲩϫⲓⲛ̅ϭⲟⲛⲥ̅. <span style=
  "color:#b00e23">(ⲕ̅)</span> ⲡⲕⲉⲥⲉⲡⲏ ⲇⲉ ⲛ̅ⲉⲛⲣⲱⲙⲉ ⲉⲧⲉ ⲙ̅ⲡⲟⲩⲙⲟⲩ ϩⲛ̅ ⲛⲉⲡⲗⲩⲅⲏ
  ⲙ̅ⲡⲟⲩⲙⲉⲧⲁⲛⲟⲓⲟⲛ ⲉⲃⲟⲗ ϩⲛ̅ ⲛⲉϩⲃⲏⲩⲉ ⲛ̅ⲛⲉⲩϭⲓϫ. ⲉⲧⲙ̅ⲧⲣⲉⲩⲟⲩⲱϣⲧ̅ ⲛⲉⲛⲇⲁⲓⲙⲱⲛⲓⲟⲛ ⲛ̅ⲛⲟⲩⲃ
  ⲙⲛ̅ ⲛ̅ϩⲁⲧ. ⲙⲛ̅ ⲛ̅ϩⲟⲙⲛ̅ⲧ ⲙⲛ̅ ⲛ̅ⲱⲛⲉ. ⲛⲁⲓ ⲉⲧⲉ ⲙⲛ̅ϭⲟⲙ ⲙ̅ⲙⲟⲟⲩ ⲉⲛⲁⲩ ⲉⲃⲟⲗ. ⲙⲛ̅ ⲛ̅ϣⲉ
  ⲛⲁⲓ ⲉⲧⲉ ⲙⲛ̅ϭⲟⲙ ⲙ̅ⲙⲟⲟⲩ ⲉⲥⲱⲧⲙ̅ ⲏ ⲉⲙⲟⲟϣⲉ. <span style=
  "color:#b00e23">(ⲕ̅ⲁ̅)</span> ⲟⲩⲇⲉ ⲙ̅ⲡⲟⲩⲙⲉ ⲉⲃⲟⲗ ϩⲛ̅ ⲛⲉⲩϩⲱⲧⲃ̅. ⲙⲛ̅ ⲛⲉⲩϩⲓⲕ. ⲙⲛ̅
  ⲛⲉⲩⲡⲟⲣⲛⲓⲁ.</p>

  <h3 id="apocalypse10">10</h3>

  <p><span style="color:#b00e23">(ⲁ̅)</span> ⲁⲓⲛⲁⲩ ⲉⲕⲉⲁⲅⲅⲉⲗⲟⲥ ⲉϥϭⲙ̅ϭⲟⲙ ⲉϥⲛⲏⲩ
  ⲉⲃⲟⲗ ϩⲛ̅ ⲧⲡⲉ ⲉⲣⲉ ⲟⲩⲕⲗⲟⲟⲗⲉ ϩⲓⲱϥ. ⲉⲣⲉ ⲟⲩⲟⲉⲓⲛ ϩⲓϫⲛ̅ ⲧⲉϥⲁⲡⲉ. ⲉⲣⲉ ⲡⲉϥϩⲟ ⲟ ⲛ̅ⲑⲉ
  ⲙ̅ⲡⲣⲏ. ⲉⲣⲉ ⲛⲉϥⲟⲩⲉⲣⲏⲏⲧⲉ ⲟ ⲛ̅ⲑⲉ ⲛ̅ϩⲉⲛⲥⲧⲩⲗⲗⲟⲥ ⲛ̅ⲕⲱϩⲧ̅. <span style=
  "color:#b00e23">(ⲃ̅)</span> ⲉⲩⲛ̅ ⲟⲩϫⲱⲱⲙⲉ ⲉϥⲡⲟⲣϣ̅ ⲉⲃⲟⲗ ϩⲛ̅ ⲧⲉϥϭⲓϫ. ⲁⲩⲱ ⲁϥⲕⲱ
  ⲛ̅ⲧⲉϥⲟⲩⲉⲣⲏⲏⲧⲉ ⲛ̅ⲟⲩⲛⲁⲙ ϩⲛ̅ ⲑⲁⲗⲗⲁⲥⲥⲁ. ⲁⲩⲱ ⲧⲉϥϩⲃⲟⲩⲣ ϩⲓ ⲡⲉⲕⲣⲟ <span style=
  "color:#b00e23">(ⲅ̅)</span> ⲁϥⲁϣⲕⲁⲕ ⲉⲃⲟⲗ ϩⲛ̅ ⲟⲩⲛⲟϭ ⲛ̅ⲥⲙⲏ ⲛ̅ⲑⲉ ⲛ̅ⲟⲩⲙⲟⲩⲓ
  ⲉϥⲗϩⲏⲙ. ⲛ̅ⲧⲉⲣⲉϥⲁϣⲕⲁⲕ ⲇⲉ ⲉⲃⲟⲗ ⲁⲩϣⲁϫⲉ ⲛ̅ϭⲓ ⲧⲥⲁϣϥⲉ ⲛ̅ϩⲣⲟⲩⲃⲃⲁⲓ ϩⲛ̅ ⲛⲉⲩⲁⲥⲡⲉ.
  <span style="color:#b00e23">(ⲇ̅)</span> ⲁⲩⲱ ⲛ̅ⲧⲉⲣⲟⲩϣⲁϫⲉ ⲛ̅ϭⲓ ⲧⲥⲁϣϥⲉ
  ⲛ̅ϩⲣⲟⲩⲃⲃⲁⲓ ϩⲛ̅ ⲛⲉⲩⲁⲥⲡⲉ. ⲁⲓⲉⲓ ⲇⲉ ⲉⲓⲛⲁⲥⲉϩ ⲛⲉ ⲛ̅ⲧⲁⲩϫⲟⲟⲩ ⲛ̅ϭⲓ ⲧⲥⲁϣϥⲉ ⲛ̅ϩⲣⲟⲩⲃⲃⲁⲓ.
  ⲁⲓⲥⲱⲧⲙ̅ ⲉⲩⲥⲙⲏ ⲉⲃⲟⲗ ϩⲛ̅ ⲧⲡⲉ ⲉⲥϫⲉ ⲙ̅ⲙⲟⲥ ϫⲉ ⲧⲱⲱⲃⲉ ⲉⲣⲛ̅ ⲛⲉ ⲛ̅ⲧⲁⲩϫⲟⲟⲩ ⲛ̅ϭⲓ
  ⲛⲉϩⲣⲟⲩⲃⲃⲁⲓ ⲛⲅ̅ⲧⲙ̅ⲥⲁϩⲟⲩ <span style="color:#b00e23">(ⲉ̅)</span> ⲁⲩⲱ ⲡⲁⲅⲅⲉⲗⲟⲥ
  ⲛ̅ⲧⲁⲓⲛⲁⲩ ⲉⲣⲟϥ ⲉϥⲁϩⲉⲣⲁⲧϥ̅ ϩⲓϫⲛ̅ ⲑⲁⲗⲗⲁⲥⲥⲁ ⲙⲛ̅ ⲡⲉⲕⲣⲟ. ⲁϥϥⲓ ⲛ̅ⲧⲉϥϭⲓϫ ⲛ̅ⲟⲩⲛⲁⲙ
  ⲉϩⲣⲁⲓ ⲉⲧⲡⲉ. <span style="color:#b00e23">(ⲋ̅)</span> ⲁⲩⲱ ⲁϥⲱⲣⲕ̅ ⲙ̅ⲡⲉⲧⲟⲛϩ̅ ϣⲁ
  ⲛⲓⲉⲛⲉϩ ⲛ̅ⲉⲛⲉϩ ϩⲁⲙⲏⲛ. ⲡⲉⲛⲧⲁϥⲥⲱⲛⲧ̅ ⲛ̅ⲧⲡⲉ ⲙⲛ̅ ⲛⲉⲧⲛ̅ϩⲏⲧⲥ̅. ⲁⲩⲱ ⲡⲕⲁϩ ⲙⲛ̅
  ⲛⲉⲧⲛ̅ϩⲏⲧϥ̅. ⲁⲩⲱ ⲑⲁⲗⲗⲁⲥⲥⲁ ⲙⲛ̅ ⲛⲉⲧⲛ̅ϩⲏⲧⲥ̅. <span style=
  "color:#b00e23">(ⲍ̅)</span> ϫⲉ ⲙⲛ̅ ϭⲉ ⲟⲩⲟⲉⲓϣ ϭⲉ ⲛⲁϣⲱⲡⲉ. ⲁⲗⲗⲁ ϩⲣⲁⲓ ϩⲛ̅ ⲛⲉϩⲟⲟⲩ
  ⲛ̅ⲧⲉⲥⲙⲏ. ⲙ̅ⲡⲙⲉϩⲥⲁϣϥ̅ ⲛ̅ⲁⲅⲅⲉⲗⲟⲥ. ⲉϥϣⲁⲛⲛⲟⲩ ⲉⲥⲁⲗⲡⲓⲍⲉ ϥⲛⲁϫⲱⲕ ⲉⲃⲟⲗ ⲛ̅ϭⲓ ⲡⲙⲏⲥⲧⲩⲣⲓⲟⲛ
  ⲙ̅ⲡⲛⲟⲩⲧⲉ. ⲛ̅ⲑⲉ ⲛ̅ⲧⲁϥⲉⲩⲁⲅⲅⲉⲗⲓⲍⲉ ⲛ̅ⲛⲉϥϩⲙ̅ϩⲁⲗ ⲙⲛ̅ ⲛⲉⲡⲣⲟⲫⲏⲧⲏⲥ. <span style=
  "color:#b00e23">(ⲏ̅)</span> ⲁⲩⲱ ⲧⲉⲥⲙⲏ ⲛ̅ⲧⲁⲓⲥⲱⲧⲙ̅ ⲉⲣⲟⲥ ⲉⲥϣⲁϫⲉ ⲛⲙ̅ⲙⲁⲓ ⲉⲃⲟⲗ ϩⲛ̅
  ⲧⲡⲉ. ⲡⲉϫⲁϥ ⲟⲛ ⲛⲁⲓ ϫⲉ ⲃⲱⲕ ⲛⲅ̅ϫⲓ ⲙ̅ⲡϫⲱⲱⲙⲉ ⲉⲧⲡⲟⲣϣ̅ ⲉⲃⲟⲗ ϩⲛ̅ ⲧϭⲓϫ ⲙ̅ⲡⲁⲅⲅⲉⲗⲟⲥ ⲡⲁⲓ
  ⲉⲧⲁϩⲉⲣⲁⲧϥ̅ ϩⲓϫⲛ̅ ⲑⲁⲗⲗⲁⲥⲥⲁ ⲙⲛ̅ ⲡⲉⲕⲣⲟ. <span style="color:#b00e23">(ⲑ̅)</span>
  ⲁⲓⲃⲱⲕ ϣⲁ ⲡⲁⲅⲅⲉⲗⲟⲥ ⲡⲉϫⲁϥ ⲛⲁⲓ ϫⲉ ⲙⲁ ⲛⲁⲓ ⲙ̅ⲡϫⲱⲱⲙⲉ. ⲡⲉϫⲁϥ ⲛⲁⲓ ϫⲉ ϫⲓⲧϥ̅ ⲛⲅ̅ⲟⲩⲟⲙϥ̅.
  ⲁⲩⲱ ϥⲛⲁϣⲱⲡⲉ ⲉϥⲥⲁϣⲉ ⲛ̅ϩⲏⲧⲕ̅. ⲁⲗⲗⲁ ϥⲛⲁϩⲗⲟϭ ϩⲛ̅ ⲧⲉⲕⲧⲁⲡⲣⲟ ⲛ̅ⲑⲉ ⲛ̅ⲟⲩⲉⲃⲓⲱ.
  <span style="color:#b00e23">(ⲓ̅)</span> ⲁⲓϫⲓ ⲙ̅ⲡϫⲱⲱⲙⲉ ⲉⲃⲟⲗ ϩⲛ̅ ⲧϭⲓϫ
  ⲙ̅ⲡⲁⲅⲅⲉⲗⲟⲥ ⲁⲓⲟⲩⲟⲙϥ̅. ⲁⲩⲱ ⲛⲉϥϩⲟⲗϭ̅ ⲡⲉ ⲛ̅ⲑⲉ ⲛ̅ⲟⲩⲉⲃⲓⲱ ϩⲛ̅ ⲧⲁⲧⲁⲡⲣⲟ: ⲛ̅ⲧⲉⲣⲉⲓⲟⲩⲟⲙϥ̅
  ⲇⲉ ⲁϥⲥⲓϣⲉ ⲛ̅ϩⲏⲧ. <span style="color:#b00e23">(ⲓ̅ⲁ̅)</span> ⲡⲉϫⲁϥ ⲛⲁⲓ ϫⲉ ϩⲁⲡⲥ̅
  ⲟⲛ ⲡⲉ ⲉⲧⲣⲉⲕⲡⲣⲟⲫⲩⲧⲉⲩⲉ ⲉϫⲛ̅ ⲛ̅ⲗⲁⲟⲥ. ⲙⲛ̅ ⲛ̅ϩⲉⲑⲛⲟⲥ ⲙⲛ̅ ϩⲉⲛⲁⲥⲡⲉ. ⲙⲛ̅ ϩⲉⲛⲣ̅ⲣⲱⲟⲩ
  ⲉⲛⲁϣⲱⲟⲩ.</p>

  <h3 id="apocalypse11">11</h3>

  <p><span style="color:#b00e23">(ⲁ̅)</span> ⲁⲩⲱ ⲁⲩϯ ⲛⲁⲓ ⲛ̅ⲟⲩⲕⲁϣ ⲉϥⲉⲓⲛⲉ
  ⲛ̅ⲟⲩϭⲉⲣⲱⲃ ⲉⲩϫⲱ ⲙ̅ⲙⲟⲥ. ϫⲉ ⲧⲱⲟⲩⲛ ⲛⲅ̅ϣⲓ ⲡⲣ̅ⲡⲉ ⲙ̅ⲡⲛⲟⲩⲧⲉ ⲙⲛ̅ ⲡⲉⲑⲩⲥⲓⲁⲥⲧⲏⲣⲓⲟⲛ. ⲙⲛ̅
  ⲛⲉⲧⲟⲩⲱϣⲧ ϩⲣⲁⲓ ⲛ̅ϩⲏⲧϥ̅. <span style="color:#b00e23">(ⲃ̅)</span> ⲁⲩⲱ ⲧⲁⲩⲗⲏ
  ⲉⲧϩⲓⲃⲟⲗ ⲙ̅ⲡⲣ̅ⲡⲉ ⲕⲁⲁⲥ ⲉⲡⲁϩⲟⲩ ⲛⲅ̅ⲧⲙ̅ϣⲓⲧⲥ̅ ϫⲉ ⲛ̅ⲧⲁⲩⲁⲁⲥ ⲛⲉ ⲛ̅ϩⲉⲑⲛⲟⲥ. ⲁⲩⲱ ⲥⲉⲛⲁϩⲱⲙ
  ⲛ̅ⲧⲡⲟⲗⲓⲥ ⲉⲧⲟⲩⲁⲁⲃ ⲛ̅ϩⲙⲉ ⲥⲛⲟⲟⲩⲥ ⲛ̅ⲉⲃⲟⲧ. <span style="color:#b00e23">(ⲅ̅)</span>
  ⲁⲩⲱ ϯⲛⲁⲧⲁⲁⲥ ⲙ̅ⲡⲁⲙⲛ̅ⲧⲣⲉ ⲥⲛⲁⲩ ⲉⲧⲣⲉⲩⲡⲣⲟⲫⲩⲧⲉⲩⲉ ⲙ̅ⲙⲛ̅ⲧⲥⲛⲟⲟⲩⲥ ⲛ̅ϣⲉ. ⲙⲛ̅ ⲥⲉ ⲛ̅ϩⲟⲟⲩ.
  ⲉⲣⲉ ϩⲉⲛϭⲟⲟⲩⲛⲉ ϩⲓⲱⲟⲩ. <span style="color:#b00e23">(ⲇ̅)</span> ⲛⲁⲓ ⲛⲉ ⲧⲃⲱ
  ⲛ̅ϫⲟⲉⲓⲧ ⲥⲛ̅ⲧⲉ ⲙⲛ̅ ⲧⲗⲩⲭⲛⲓⲁ ⲥⲛ̅ⲧⲉ. ⲉⲧⲁϩⲉⲣⲁⲧⲟⲩ. ⲙ̅ⲡⲙ̅ⲧⲟ ⲉⲃⲟⲗ. ⲙ̅ⲡϫ̅ⲥ̅ ⲙ̅ⲡⲕⲁϩ.
  <span style="color:#b00e23">(ⲉ̅)</span> ⲡⲉⲧⲛⲁⲟⲩⲱϣ ⲉϫⲓⲧⲟⲩ ⲛ̅ϭⲟⲛⲥ̅. ⲟⲩⲕⲱϩⲧ̅
  ⲡⲉⲧⲛⲏⲩ ⲉⲃⲟⲗ ϩⲛ̅ ⲧⲉⲩⲧⲁⲡⲣⲟ ⲛⲉϥⲟⲩⲱⲙ ⲛ̅ⲛⲉⲩϫⲁϫⲉ. ⲡⲉⲧⲛⲁⲟⲩⲱϣ ⲉϫⲓⲧⲟⲩ ⲛϭⲟⲛⲥ. ⲧⲁⲓ ⲧⲉ ⲑⲉ
  ⲉⲧⲟⲩⲛⲁⲙⲟⲟⲩⲧϥ̅. <span style="color:#b00e23">(ⲋ̅)</span> ⲛⲁⲓ ⲟⲩⲛ̅ⲧⲁⲩ ⲉⲝⲟⲩⲥⲓⲁ
  ⲙ̅ⲙⲁⲩ ⲉⲥⲉϣⲧ̅ ⲧⲡⲉ ϫⲉ ⲛ̅ⲛⲉⲥϩⲱⲟⲩ ⲛ̅ⲛⲉϩⲟⲟⲩ ⲧⲏⲣⲟⲩ ⲛ̅ⲧⲉⲩⲡⲣⲟⲫⲩⲧⲓⲁ. ⲁⲩⲱ ⲟⲩⲛ̅ⲧⲟⲩ
  ⲉⲝⲟⲩⲥⲓⲁ ⲉⲕⲧⲉ ⲙ̅ⲙⲟⲟⲩ ⲉⲩⲥⲛⲟϥ. ⲁⲩⲱ ⲉⲡⲁⲧⲁⲥⲥⲉ ⲙ̅ⲡⲕⲁϩ. ϩⲙ̅ ⲡⲗⲩⲅⲏ ⲛⲓⲙ ⲛ̅ⲧⲁⲡⲥ̅ ⲛ̅ⲥⲟⲡ
  ⲉⲧⲟⲩⲛⲁⲟⲩⲁϣⲥ̅. <span style="color:#b00e23">(ⲍ̅)</span> ⲉⲩϣⲁⲛϫⲱⲕ ⲉⲃⲟⲗ
  ⲛ̅ⲧⲉⲩⲙⲛ̅ⲧⲙⲉⲛⲧⲣⲉ. ⲧⲟⲧⲉ ⲡⲉⲑⲩⲣⲓⲟⲛ ⲉⲧⲛⲏⲩ ⲉϩⲣⲁⲓ ϩⲙ̅ ⲡⲛⲟⲩⲛ. ϥⲛⲁⲙⲓϣⲉ ⲛⲙ̅ⲙⲁⲩ ⲛⲉϥϫⲣⲟ
  ⲉⲣⲟⲟⲩ ⲛϥ̅ⲙⲟⲟⲩⲧⲟⲩ. <span style="color:#b00e23">(ⲏ̅)</span> ⲛ̅ⲧⲉ ⲛⲉⲩⲥⲱⲙⲁ ϣⲱⲡⲉ
  ⲉⲩⲛⲏϫ ⲉⲃⲟⲗ ϩⲛ̅ ⲛⲉⲡⲗⲁⲧⲉⲓⲁ ⲛ̅ⲧⲛⲟϭ ⲙ̅ⲡⲟⲗⲓⲥ. ⲉⲧⲟⲩⲙⲟⲩⲧⲉ ⲉⲣⲟⲥ ⲡⲛⲉⲩⲙⲁⲧⲓⲕⲟⲥ ϫⲉ
  ⲥⲟⲇⲟⲙⲁ. ⲁⲩⲱ ⲕⲏⲙⲉ. ⲡⲙⲁ ⲟⲛ ⲛ̅ⲧⲁⲩⲥⲧⲁⲩⲣⲟⲥ ⲙ̅ⲡⲉⲩϫ̅ⲥ̅ ⲛ̅ϩⲏⲧϥ̅. <span style=
  "color:#b00e23">(ⲑ̅)</span> ⲁⲩⲱ ⲉⲃⲟⲗ ϩⲛ̅ ⲛ̅ⲗⲁⲟⲥ. ⲙⲛ̅ ⲛⲉⲫⲩⲗⲏ ⲙⲛ̅ ⲛ̅ⲁⲥⲡⲉ ⲙⲛ̅
  ⲛ̅ϩⲉⲑⲛⲟⲥ. ⲥⲉⲛⲁⲛⲁⲩ ⲛ̅ϭⲓ ⲛ̅ϩⲉⲑⲛⲟⲥ ⲉⲡⲉⲩϩⲱⲧⲃ̅ ⲛ̅ϣⲟⲙⲛ̅ⲧ ⲛ̅ϩⲟⲟⲩ ⲟⲩϭⲟⲥ. ⲛ̅ⲥⲉⲧⲙ̅ⲕⲁ
  ⲗⲁⲁⲩ ⲉⲧⲉⲙⲥ̅ ⲛⲉⲩⲥⲱⲙⲁ ϩⲛ̅ ⲛ̅ⲧⲁⲫⲟⲥ. <span style="color:#b00e23">(ⲓ̅)</span> ⲁⲩⲱ
  ⲛⲉⲧⲟⲩⲏⲏϩ ϩⲓϫⲙ̅ ⲡⲕⲁϩ ⲥⲉⲛⲁⲣⲁϣⲉ ⲙ̅ⲙⲟⲟⲩ ⲛ̅ⲥⲉⲟⲩⲛⲟϥ. ⲛ̅ⲥⲉϫⲟⲟⲩ ⲛ̅ϩⲉⲛⲇⲱⲣⲟⲛ ⲛ̅ⲛⲉⲩⲉⲣⲏⲩ.
  ϫⲉ ⲡⲉⲡⲣⲟⲫⲏⲧⲏⲥ ⲥⲛⲁⲩ ⲁⲩⲃⲁⲥⲁⲛⲓⲍⲉ ⲛ̅ⲛⲉⲧⲟⲩⲏⲏϩ ϩⲓϫⲙ̅ ⲡⲕⲁϩ. <span style=
  "color:#b00e23">(ⲓ̅ⲁ̅)</span> ⲙⲛ̅ⲛ̅ⲥⲁ ⲡϣⲟⲙⲛ̅ⲧ ⲇⲉ ⲛ̅ϩⲟⲟⲩ ⲟⲩϭⲁⲥ. ⲁⲩⲡⲛ̅ⲁ̅ ⲛ̅ⲱⲛϩ̅
  ⲉⲓ ⲉⲃⲟⲗ ϩⲓⲧⲙ̅ ⲡⲛⲟⲩⲧⲉ ⲁϥⲃⲱⲕ ⲉϩⲟⲩⲛ ⲉⲣⲟⲟⲩ. ⲁⲩⲁϩⲉⲣⲁⲧⲟⲩ ⲉϫⲛ̅ ⲛⲉⲩⲟⲩⲣⲏⲏⲧⲉ. ⲁⲩⲛⲟϭ
  ⲛ̅ϩⲟⲧⲉ ϩⲉ ⲉϩⲣⲁⲓ ⲉϫⲛ̅ ⲛⲉⲧⲛⲁⲩ ⲉⲣⲟⲟⲩ. <span style="color:#b00e23">(ⲓ̅ⲃ̅)</span>
  ⲁⲓⲥⲱⲧⲙ̅ ⲉⲩⲛⲟϭ ⲛ̅ⲥⲙⲏ ⲉⲃⲟⲗ ϩⲛ̅ ⲧⲡⲉ ⲉⲥϫⲱ ⲙ̅ⲙⲟⲥ ⲛⲁⲩ ϫⲉ ⲁⲙⲏⲓⲧⲛ̅ ⲉϩⲣⲁⲓ ⲉⲡⲉⲓⲙⲁ. ⲁⲩⲱ
  ⲁⲩⲃⲱⲕ ⲉϩⲣⲁⲓ ⲉⲧⲡⲉ ϩⲛ̅ ⲟⲩⲕⲗⲟⲟⲗⲉ ⲉⲩϭⲱϣⲧ̅ ⲉⲣⲟⲟⲩ ⲛ̅ϭⲓ ⲛⲉⲩϫⲁϫⲉ. <span style=
  "color:#b00e23">(ⲓ̅ⲅ̅)</span> ϩⲙ̅ ⲡⲉϩⲟⲟⲩ ⲇⲉ ⲉⲧⲙ̅ⲙⲁⲩ. ⲁⲩⲛⲟϭ ⲛ̅ⲕⲙ̅ⲧⲟ ϣⲱⲡⲉ. ⲁⲩⲱ
  ⲡⲟⲩ ⲛ̅ⲙⲏⲧ ⲛ̅ⲧⲡⲟⲗⲓⲥ ⲁϥϩⲉ. ⲁⲩⲱ ⲁⲩⲙⲟⲩ ϩⲙ̅ ⲡⲕⲙ̅ⲧⲟ ⲛ̅ϭⲓ ⲥⲁϣϥ̅ ⲛ̅ϣⲟ ⲛ̅ⲣⲱⲙⲉ. ⲁⲩⲱ
  ⲡⲕⲉⲥⲉⲡⲏ ⲁⲩⲣ̅ϩⲟⲧⲉ ⲁⲩϯ ⲉⲟⲟⲩ ⲙ̅ⲡⲛⲟⲩⲧⲉ ⲛ̅ⲧⲡⲉ. <span style=
  "color:#b00e23">(ⲓ̅ⲇ̅)</span> ⲁϥⲃⲱⲕ ⲛ̅ϭⲓ ⲡⲙⲉϩⲥⲛⲁⲩ ⲛ̅ⲟⲩⲟⲓ. ⲉⲓⲥ ϩⲏⲏⲧⲉ ⲉϥⲛⲏⲩ ϩⲛ̅
  ⲟⲩϭⲉⲡⲏ ⲛ̅ϭⲓ ⲡⲙⲉϩϣⲟⲙⲛ̅ⲧ ⲛ̅ⲟⲩⲟⲓ. <span style="color:#b00e23">(ⲓ̅ⲉ̅)</span> ⲁ
  ⲡⲙⲉϩⲥⲁϣϥ̅ ⲛ̅ⲁⲅⲅⲉⲗⲟⲥ. ⲥⲁⲗⲡⲓⲍⲉ. ⲁⲩⲱ ⲁⲩϣⲱⲡⲉ ⲛ̅ϭⲓ ϩⲉⲛⲛⲟϭ ⲛ̅ⲥⲙⲏ ϩⲣⲁⲓ ϩⲛ̅ ⲧⲡⲉ ⲉⲩϫⲱ
  ⲙ̅ⲙⲟⲥ. ϫⲉ ⲁ ⲧⲙⲛ̅ⲧⲉⲣⲟ ⲙ̅ⲡⲕⲟⲥⲙⲟⲥ ⲣ̅ ⲧⲁⲡϫ̅ⲥ̅. ⲙⲛ̅ ⲡⲉϥⲭⲣ̅ⲥ̅. ⲁⲩⲱ ϥⲛⲁⲣ̅ⲣ̅ⲣⲟ ϣⲁ
  ⲉⲛⲉϩ ⲛ̅ⲉⲛⲉϩ. <span style="color:#b00e23">(ⲓ̅ⲋ̅)</span> ⲁⲩⲱ ⲡϫⲟⲩⲧ ⲁϥⲧⲉ
  ⲙ̅ⲡⲣⲉⲥⲃⲉⲧⲉⲣⲟⲥ ⲉⲧϩⲙⲟⲟⲥ ϩⲓ ⲛⲉⲩⲑⲣⲟⲛⲟⲥ. ⲙ̅ⲡⲙ̅ⲧⲟ ⲉⲃⲟⲗ ⲙ̅ⲡⲛⲟⲩⲧⲉ. ⲁⲩⲡⲁϩⲧⲟⲩ ⲉϫⲛ̅
  ⲛⲉⲩϩⲟ ⲁⲩⲟⲩⲱϣⲧ̅ ⲙ̅ⲡⲛⲟⲩⲧⲉ. <span style="color:#b00e23">(ⲓ̅ⲍ̅)</span> ⲉⲩϫⲱ
  ⲙ̅ⲙⲟⲥ. ϫⲉ ⲧⲛ̅ⲉⲩⲭⲁⲣⲓⲥⲧⲟⲩ ⲛⲁⲕ ⲡϫ̅ⲥ̅ ⲡⲛⲟⲩⲧⲉ ⲡⲡⲁⲛⲧⲱⲕⲣⲁⲧⲱⲣ ⲡⲉⲧϣⲟⲟⲡ. ⲁⲩⲱ ⲡⲉⲧⲉ
  ⲛⲉϥϣⲟⲟⲡ ϫⲉ ⲁⲕϫⲓ ⲛ̅ⲧⲉⲕⲛⲟϭ ⲛ̅ϭⲟⲙ. ⲁⲩⲱ ⲁⲕⲣ̅ⲣ̅ⲣⲟ. <span style=
  "color:#b00e23">(ⲓ̅ⲏ̅)</span> ⲁⲩⲛⲟⲩϭⲥ ⲛ̅ϭⲓ ⲛ̅ϩⲉⲑⲛⲟⲥ ⲁⲩⲱ ⲁⲥⲉⲓ ⲛ̅ϭⲓ ⲧⲉⲕⲟⲣⲅⲏ.
  ⲙⲛ̅ ⲡⲉⲟⲩⲟⲉⲓϣ ⲉⲕⲣⲓⲛⲉ ⲛ̅ⲛⲉⲧⲟⲛϩ̅. ⲙⲛ̅ ⲛⲉⲧⲙⲟⲟⲩⲧ. ⲁⲩⲱ ⲉϯ ⲙ̅ⲡⲃⲉⲕⲉ ⲛ̅ⲛⲉⲕϩⲙ̅ϩⲁⲗ. ⲙⲛ̅
  ⲛⲓⲡⲣⲟⲫⲩⲧⲏⲥ. ⲙⲛ̅ ⲛⲉⲕⲡⲉⲧⲟⲩⲁⲁⲃ. ⲁⲩⲱ ⲛⲉⲧⲣ̅ϩⲟⲧⲉ ϩⲏⲧϥ̅. ⲙ̅ⲡⲉⲕⲣⲁⲛ. ⲛ̅ⲕⲟⲩⲓ ⲙⲛ̅ ⲛ̅ⲛⲟϭ.
  ⲁⲩⲱ ⲉⲧⲁⲕⲟ ⲛ̅ⲛⲉⲛⲧⲁⲩⲧⲁⲕⲉ ⲡⲕⲁϩ. <span style="color:#b00e23">(ⲓ̅ⲑ̅)</span> ⲁⲩⲱ
  ⲁϥⲟⲩⲱⲛ ⲛ̅ϭⲓ ⲡⲣ̅ⲡⲉ ⲙ̅ⲡⲛⲟⲩⲧⲉ ⲉⲃⲟⲗ ϩⲛ̅ ⲧⲡⲉ. ⲁⲩⲱ ⲁⲥⲟⲩⲱⲛϩ̅ ⲉⲃⲟⲗ ⲛ̅ϭⲓ ⲧϭⲓⲃⲟⲇⲟⲥ
  ⲛ̅ⲧⲇⲓⲁⲑⲩⲕⲏ ⲙ̅ⲡϫⲟⲉⲓⲥ ϩⲙ̅ ⲡⲉⲣⲡⲉ. ⲁⲩⲱ ⲁⲩϣⲱⲡⲉ ⲛ̅ϭⲓ ϩⲉⲛⲉⲃⲣⲏϭⲉ. ⲙⲛ̅ ϩⲉⲛⲥⲙⲏ. ⲙⲛ̅
  ϩⲉⲛϩⲣⲟⲩⲃⲃⲁⲓ: ⲙⲛ̅ ϩⲉⲛⲕⲙ̅ⲧⲟ. ⲙⲛ̅ ⲟⲩⲛⲟϭ ⲛ̅ⲁⲗⲁⲙⲡⲉ.</p>

  <h3 id="apocalypse12">12</h3>

  <p><span style="color:#b00e23">(ⲁ̅)</span> ⲁⲩⲱ ⲟⲩⲛⲟϭ ⲙ̅ⲙⲁⲉⲓⲛ. ⲁϥⲟⲩⲱⲛϩ̅ ⲉⲃⲟⲗ
  ϩⲛ̅ ⲧⲡⲉ: ⲟⲩⲥϩⲓⲙⲉ ⲉⲥϭⲟⲟⲗⲉ ⲙ̅ⲡⲣⲏ. ⲉⲣⲉ ⲡⲟⲟϩ ϩⲁ ⲡⲉⲥⲏⲧ ⲛ̅ⲛⲉⲥⲟⲩⲣⲏⲏⲧⲉ ⲉⲣⲉ ⲙⲛ̅ⲧⲥⲛⲟⲟⲩⲥ
  ⲛ̅ⲥⲓⲟⲩ ⲟ ⲛ̅ⲟⲩⲕⲗⲟⲙ ⲉϫⲛ̅ ⲧⲉⲥⲁⲡⲏ. <span style="color:#b00e23">(ⲃ̅)</span> ⲁⲩⲱ
  ⲉⲥⲉⲉⲧⲉⲥϯⲛⲁⲁⲕⲉ. ⲉⲥⲁϣⲕⲁⲕ ⲉⲃⲟⲗ ⲉⲥϯⲛⲁⲁⲕⲉ ⲉⲙⲓⲥⲉ. <span style=
  "color:#b00e23">(ⲅ̅)</span> ⲁϥⲟⲩⲱⲛϩ̅ ⲉⲃⲟⲗ ⲛ̅ϭⲓ ⲟⲩⲙⲁⲉⲓⲛ ϩⲛ̅ ⲧⲡⲉ. ⲁⲩⲱ ⲉⲓⲥ ⲟⲩⲛⲟϭ
  ⲛ̅ⲇⲣⲁⲕⲱⲛ ⲉϥⲧⲣⲉϣⲣⲱϣ. ⲉⲩⲛ̅ ⲥⲁϣϥ̅ ⲉⲛⲁⲡⲏ ⲙ̅ⲙⲟϥ. ⲙⲛ̅ ⲙⲏⲧ ⲛ̅ⲧⲁⲡ. ⲁⲩⲱ ⲥⲁϣϥ̅ ⲉⲛϭⲣⲏⲡⲉ
  ϩⲓϫⲛ̅ ⲛⲉϥⲁⲡⲏⲩⲉ. <span style="color:#b00e23">(ⲇ̅)</span> ⲁⲩⲱ ⲡⲉϥⲥⲁⲧ ⲁϥⲥⲱⲕ.
  ⲙ̅ⲡⲟⲩ ⲛ̅ϣⲟⲙⲛ̅ⲧ ⲉⲛⲥⲓⲟⲩ ⲛ̅ⲧⲡⲉ. ⲁϥⲛⲟϫⲟⲩ ⲉϩⲣⲁⲓ ⲉϫⲙ̅ ⲡⲕⲁϩ. ⲁⲩⲱ ⲡⲉⲇⲣⲁⲕⲱⲛ
  ⲁϥⲁϩⲉⲣⲁⲧϥ̅. ⲙ̅ⲡⲙ̅ⲧⲟ ⲉⲃⲟⲗ ⲛ̅ⲧⲉⲥϩⲓⲙⲉ ⲧⲁⲓ ⲉⲧⲛⲁⲙⲓⲥⲉ. ϫⲉⲕⲁⲥ ⲉⲥϣⲁⲛϫⲡⲉ ⲡⲉⲥϣⲏⲣⲉ
  ⲉϥⲉⲟⲩⲟⲙϥ̅. <span style="color:#b00e23">(ⲉ̅)</span> ⲁⲩⲱ ⲁⲥⲙⲓⲥⲉ ⲛ̅ⲟⲩϣⲣ̅ ϩⲟⲟⲩⲧ
  ⲡⲁⲓ ⲉⲧⲛⲁⲙⲟⲟⲛⲉ ⲛ̅ⲉⲛϩⲉⲑⲛⲟⲥ ⲧⲏⲣⲟⲩ ϩⲛ̅ ⲟⲩϭⲉⲣⲱⲃ ⲙ̅ⲡⲉⲛⲓⲡⲉ. ⲁⲩⲱ ⲁⲩⲧⲱⲣⲡ̅ ⲙ̅ⲡⲉⲥϣⲏⲣⲉ ϣⲁ
  ⲡⲛⲟⲩⲧⲉ. ⲁⲩⲱ ϣⲁ ⲧⲉϥⲑⲣⲟⲛⲟⲥ. <span style="color:#b00e23">(ⲋ̅)</span> ⲧⲉⲥϩⲓⲙⲉ ⲇⲉ
  ⲁⲥⲡⲱⲧ ⲉϩⲣⲁⲓ ⲉⲧⲉⲣⲩⲙⲟⲥ. ⲉⲩⲙⲁ ⲉⲁⲩⲥⲃ̅ⲧⲱⲧ ⲛⲁⲥ. ⲉⲃⲟⲗ ϩⲓⲧⲙ̅ ⲡⲛⲟⲩⲧⲉ. ϫⲉ ⲉⲩⲉⲥⲁⲛⲟⲩϣⲥ̅.
  ⲛ̅ϩⲏⲧϥ̅. ⲙ̅ⲙⲛ̅ⲧⲥⲛⲟⲟⲩⲥ ⲛ̅ϣⲉ ⲙⲛ̅ ⲥⲉ ⲛ̅ϩⲟⲟⲩ. <span style=
  "color:#b00e23">(ⲍ̅)</span> ⲁⲩⲱ ⲁϥϣⲱⲡⲉ ⲛ̅ϭⲓ ⲟⲩⲡⲟⲗⲩⲙⲟⲥ ϩⲣⲁⲓ ϩⲛ̅ ⲧⲡⲉ. ⲙⲓⲭⲁⲏⲗ.
  ⲙⲛ̅ ⲛⲉϥⲁⲅⲅⲉⲗⲟⲥ ⲉⲩⲙⲓϣⲉ ⲙⲛ̅ ⲧⲉⲇⲣⲁⲕⲱⲛ. ⲁⲩⲱ ⲡⲉⲇⲣⲁⲕⲱⲛ ⲙⲛ̅ ⲛⲉϥⲁⲅⲅⲉⲗⲟⲥ ⲉⲩⲙⲓϣⲉ.
  <span style="color:#b00e23">(ⲏ̅)</span> ⲁⲩⲱ ⲙ̅ⲡⲟⲩⲉϣϭⲙϭⲟⲙ. ⲟⲩⲇⲉ ⲙ̅ⲡⲟⲩϭⲛ̅ ⲡⲉⲩⲙⲁ
  ϩⲛ̅ ⲧⲡⲉ. <span style="color:#b00e23">(ⲑ̅)</span> ⲁⲩⲛⲟⲩϫ ⲙ̅ⲡⲉⲇⲣⲁⲕⲱⲛ ⲛⲟϭ ⲡϩⲟϥ
  ⲛ̅ⲁⲣⲭⲁⲓⲟⲥ. ⲡⲉⲧⲟⲩⲙⲟⲩⲧⲉ ⲉⲣⲟϥ ϫⲉ ⲡⲇⲓⲁⲃⲟⲗⲟⲥ. ⲁⲩⲱ ⲡⲥⲁⲧⲁⲛⲁⲥ ⲡⲉⲧⲡⲗⲁⲛⲁ ⲛ̅ⲧⲟⲓⲕⲟⲩⲙⲉⲛⲏ
  ⲧⲏⲣⲥ̅. ⲁⲩⲛⲟϫϥ̅ ⲉϩⲣⲁⲓ ⲉϫⲙ̅ ⲡⲕⲁϩ. ⲁⲩⲱ ⲛⲉϥⲁⲅⲅⲉⲗⲟⲥ ⲁⲩⲛⲟϫⲟⲩ ⲛⲙ̅ⲙⲁϥ. <span style=
  "color:#b00e23">(ⲓ̅)</span> ⲁⲓⲥⲱⲧⲙ̅ ⲉⲩⲛⲟϭ ⲛ̅ⲥⲙⲏ ⲉⲃⲟⲗ ϩⲛ̅ ⲧⲡⲉ. ⲉⲥϫⲱ ⲙ̅ⲙⲟⲥ ϫⲉ
  ⲧⲉⲛⲟⲩ ⲁϥϣⲱⲡⲉ ⲛ̅ϭⲓ ⲡⲟⲩϫⲁⲓ ⲙⲛ̅ ⲧϭⲟⲙ. ⲁⲩⲱ ⲧⲙⲛ̅ⲧⲉⲣⲟ ⲙ̅ⲡⲉⲛⲛⲟⲩⲧⲉ. ⲁⲩⲱ ⲧⲉⲝⲟⲩⲥⲓⲁ
  ⲙ̅ⲡⲉϥⲭⲣ̅ⲥ̅. ϫⲉ ⲁⲩⲛⲟⲩϫ ⲉⲡⲉⲥⲏⲧ ⲙ̅ⲡⲕⲁⲧⲏⲅⲟⲣⲟⲥ ⲛ̅ⲛⲉⲛⲥⲛⲏⲩ ⲡⲉⲧⲕⲁⲧⲏⲅⲟⲣⲉⲓ ⲙ̅ⲙⲟⲟⲩ
  ⲙ̅ⲡⲙ̅ⲧⲟ ⲉⲃⲟⲗ ⲙ̅ⲡⲛⲟⲩⲧⲉ. ⲙ̅ⲡⲉϩⲟⲟⲩ ⲙⲛ̅ ⲧⲉⲩϣⲏ. <span style=
  "color:#b00e23">(ⲓ̅ⲁ̅)</span> ⲁⲩⲱ ⲛ̅ⲧⲟϥ ⲁϥϫⲣⲟ ⲉⲣⲟϥ ⲉⲧⲃⲉ ⲡⲉⲥⲛⲟϥ ⲙ̅ⲡⲉϩⲓⲉⲓⲃ. ⲁⲩⲱ
  ⲉⲧⲃⲉ ⲡϣⲁϫⲉ ⲛ̅ⲧⲉⲩⲙⲛ̅ⲧⲙⲛ̅ⲧⲣⲉ. ⲙ̅ⲡⲟⲩⲙⲉⲣⲉ ⲧⲉⲯⲩⲭⲏ ϣⲁ ϩⲣⲁⲓ ⲉⲡⲙⲟⲩ: <span style=
  "color:#b00e23">(ⲓ̅ⲃ̅)</span> ⲉⲧⲃⲉ ⲡⲁⲓ ⲉⲩⲫⲣⲁⲛⲉ ⲙ̅ⲡⲏⲩⲉ. ⲙⲛ̅ ⲛⲉⲧⲟⲩⲏⲏϩ ⲛ̅ϩⲏⲧⲟⲩ.
  ⲟⲩⲟⲓ ⲙ̅ⲡⲕⲁϩ. ⲙⲛ̅ ⲑⲁⲗⲗⲁⲥⲥⲁ ϫⲉ ⲁ ⲡⲇⲓⲁⲃⲟⲗⲟⲥ ⲉⲓ ⲉⲡⲉⲥⲏⲧ ϣⲁⲣⲱⲧⲛ̅ ⲙⲛ̅ ⲟⲩⲛⲟϭ ⲛ̅ϭⲱⲛⲧ̅.
  ⲉϥⲥⲟⲟⲩⲛ ϫⲉ ⲕⲉⲕⲟⲩⲓ ⲛ̅ⲟⲩⲟⲉⲓϣ ⲡⲉⲧⲉⲟⲩⲛ̅ⲧⲁϥⲥϥ̅. <span style=
  "color:#b00e23">(ⲓ̅ⲅ̅)</span> ⲛ̅ⲧⲉⲣⲉϥⲛⲁⲩ ⲇⲉ ⲛ̅ϭⲓ ⲡⲉⲇⲣⲁⲕⲱⲛ. ϫⲉ ⲁⲩⲛⲟϫϥ̅ ⲉⲡⲉⲥⲏⲧ
  ⲉϫⲙ̅ ⲡⲕⲁϩ. ⲁϥⲡⲱⲧ ⲛ̅ⲥⲁ ⲧⲉⲥϩⲓⲙⲉ ⲛ̅ⲧⲁⲥϫⲡⲉ ⲡϣⲣ̅ ϩⲟⲟⲩⲧ. <span style=
  "color:#b00e23">(ⲓ̅ⲇ̅)</span> ⲁⲩⲱ ⲁⲩϯ ⲛ̅ⲧⲉⲥϩⲓⲙⲉ ⲛ̅ⲧⲛϩ̅ ⲥⲛⲁⲩ ⲛ̅ⲁⲉⲓⲧⲟⲥ. ϫⲉⲕⲁⲥ
  ⲉⲥⲉϩⲱⲗ ⲉⲃⲟⲗ ⲉⲧⲉⲣⲏⲙⲟⲥ. ⲉⲡⲉⲥⲙⲁ ⲉⲧⲟⲩⲛⲁⲥⲁⲛⲟⲩϣⲥ̅ ⲛ̅ϩⲏⲧϥ̅ ⲛ̅ⲟⲩⲟⲉⲓϣ. ⲙⲛ̅ ϩⲉⲛⲟⲩⲟⲉⲓϣ.
  ⲙⲛ̅ ⲧⲡⲁϣⲉ ⲛ̅ⲟⲩⲟⲉⲓϣ. ⲙ̅ⲡⲙ̅ⲧⲟ ⲉⲃⲟⲗ ⲙ̅ⲡϩⲟϥ. <span style=
  "color:#b00e23">(ⲓ̅ⲉ̅)</span> ⲁⲩⲱ ⲡϩⲟϥ. ⲁϥⲛⲟⲩϫ ⲛ̅ⲟⲩⲙⲟⲟⲩ ⲉⲃⲟⲗ ϩⲛ̅ ⲣⲱϥ. ⲛ̅ⲑⲉ
  ⲛ̅ⲟⲩⲉⲣⲟ ϩⲓⲡⲁϩⲟⲩ ⲛ̅ⲧⲉⲥϩⲓⲙⲉ. ϫⲉⲕⲁⲥ ⲉϥⲉⲧⲣⲉⲥⲱⲙⲥ̅. ⲁⲩⲱ. ⲁ ⲡⲕⲁϩ ⲃⲟⲏⲑⲉⲓ ⲉⲧⲉⲥϩⲓⲙⲉ.
  <span style="color:#b00e23">(ⲓ̅ⲋ̅)</span> ⲁⲩⲱ ⲁ ⲡⲕⲁϩ ⲟⲩⲱⲛ ⲛ̅ⲣⲱϥ ⲁϥⲱⲙⲕ̅
  ⲙ̅ⲡⲉⲓⲉⲣⲟ. ⲉⲧⲉⲣⲉ ⲡⲉⲇⲣⲁⲕⲱⲛ ⲛⲟⲩϫ ⲙ̅ⲙⲟϥ ⲉⲃⲟⲗ ϩⲛ̅ ⲧⲉϥⲧⲁⲡⲣⲟ. <span style=
  "color:#b00e23">(ⲓ̅ⲍ̅)</span> ⲁ ⲡⲉⲇⲣⲁⲕⲱⲛ ϭⲱⲛⲧ̅ ⲉⲧⲉⲥϩⲓⲙⲉ. ⲁϥⲃⲱⲕ ⲉⲉⲓⲣⲉ
  ⲛ̅ⲟⲩⲡⲟⲗⲉⲙⲟⲥ ⲙⲛ̅ ⲡⲕⲉⲥⲉⲡⲏ ⲙ̅ⲡⲉⲥⲡⲉⲣⲙⲁ ⲛⲁⲓ ⲉⲧϩⲁⲣⲉϩ ⲉⲛⲉⲛⲧⲟⲗⲏ ⲙ̅ⲡⲛⲟⲩⲧⲉ. ⲙⲛ̅
  ⲧⲙⲛ̅ⲧⲙⲛ̅ⲧⲣⲉ ⲛ̅ⲓ̅ⲥ̅.</p>

  <h3 id="apocalypse13">13</h3>

  <p><span style="color:#b00e23">(ⲁ̅)</span> ⲁⲩⲱ ⲁⲓⲁϩⲉⲣⲁⲧ ϩⲓϫⲙ̅ ⲡϣⲱ ⲛ̅ⲑⲁⲗⲗⲁⲥⲥⲁ.
  ⲁⲓⲛⲁⲩ ⲉⲩⲑⲩⲣⲓⲟⲛ ⲉϥⲛⲏⲩ ⲉϩⲣⲁⲓ ϩⲛ̅ ⲑⲁⲗⲗⲁⲥⲥⲁ. ⲉⲩⲛ̅ ⲙⲏⲧ ⲛ̅ⲧⲁⲡ ⲙ̅ⲙⲟϥ. ⲁⲩⲱ ⲥⲁϣϥⲉ
  ⲛ̅ⲁⲡⲏ. ⲉⲣⲉ ⲙⲏⲧⲉ ⲛ̅ϭⲣⲏⲡⲉ ϩⲓϫⲛ̅ ⲛⲉϥⲁⲡⲏⲩⲉ. ⲉϥⲥⲏϩ ⲉϫⲛ̅ ⲛⲉϥⲁⲡⲏⲩⲉ ⲛ̅ϭⲓ ⲟⲩⲣⲁⲛ
  ⲛ̅ϫⲓⲟⲩⲁ. <span style="color:#b00e23">(ⲃ̅)</span> ⲁⲩⲱ ⲡⲉⲑⲩⲣⲓⲟⲛ ⲛ̅ⲧⲁⲓⲛⲁⲩ ⲉⲣⲟϥ
  ⲉϥⲉⲓⲛⲉ ⲛ̅ⲟⲩⲡⲁⲣⲇⲁⲗⲓⲥ. ⲉⲣⲉ ⲛⲉϥⲟⲩⲣⲏⲏⲧⲉ ⲟ ⲛ̅ⲑⲉ ⲛ̅ⲛⲁ ⲛ̅ⲉⲓⲁⲣⲝ̅. ⲉⲣⲉ ⲣⲱϥ ⲟ ⲛ̅ⲑⲉ
  ⲛ̅ⲣⲱϥ ⲛ̅ⲟⲩⲙⲟⲩⲓ. ⲁⲩⲱ ⲡⲉⲇⲣⲁⲕⲱⲛ ⲁϥϯ ⲛⲁϥ ⲛ̅ⲧⲉϥϭⲟⲙ ⲙⲛ̅ ⲡⲉϥⲑⲣⲟⲛⲟⲥ ⲙⲛ̅ ⲟⲩⲛⲟϭ
  ⲛ̅ⲉⲝⲟⲩⲥⲓⲁ. <span style="color:#b00e23">(ⲅ̅)</span> ⲁⲩⲱ ⲟⲩⲉⲓⲉ ⲉⲃⲟⲗ ϩⲛ̅
  ⲛⲉϥⲁⲡⲏⲩⲉ. ⲉϣϫⲉ ⲛ̅ⲧⲁⲩϩⲟⲧⲃⲉⲥ ⲉⲡⲙⲟⲩ. ⲁⲩⲱ ⲧⲉⲡⲗⲩⲅⲏ ⲙ̅ⲡⲉϥⲙⲟⲩ ⲁⲩⲧⲁⲗϭⲟⲥ. ⲁ ⲡⲕⲁϩ ⲧⲏⲣϥ̅
  ⲣ̅ϣⲡⲏⲣⲉ ϩⲓⲡⲁϩⲟⲩ ⲙ̅ⲡⲉⲑⲩⲣⲓⲟⲛ. <span style="color:#b00e23">(ⲇ̅)</span> ⲁⲩⲱ
  ⲁⲩⲟⲩⲱϣⲧ̅ ⲙ̅ⲡⲉⲇⲣⲁⲕⲱⲛ ϫⲉ ⲁϥϯ ⲛ̅ⲧⲉⲝⲟⲩⲥⲓⲁ ⲙ̅ⲡⲉⲑⲩⲣⲓⲟⲛ. ⲁⲩⲱ ⲁⲩⲟⲩⲱϣⲧ̅ ⲙ̅ⲡⲉⲑⲩⲣⲓⲟⲛ
  ⲉⲩϫⲱ ⲙ̅ⲙⲟⲥ. ϫⲉ ⲛⲓⲙ ⲡⲉⲧⲧⲛ̅ⲧⲱⲛ ⲉⲣⲟϥ. ⲏ ⲛⲓⲙ ⲡⲉⲧⲉ ⲟⲩⲛ̅ϭⲟⲙ ⲙ̅ⲙⲟϥ ⲉⲙⲓϣⲉ ⲛⲙ̅ⲙⲁϥ.
  <span style="color:#b00e23">(ⲉ̅)</span> ⲁⲩϯ ⲇⲉ ⲛⲁϥ ⲛ̅ⲟⲩⲧⲁⲡⲣⲟ ⲉⲥϫⲉ ⲛⲟϭ ⲛ̅ϣⲁϫⲉ.
  ⲁⲩⲱ ⲉⲥϫⲓⲟⲩⲁ. ⲁⲩⲧⲁⲁⲥ ⲇⲉ ⲛⲁϥ ⲉⲧⲣⲉϥⲙⲓϣⲉ ⲛ̅ϩⲙⲉ ⲥⲛⲟⲟⲩⲥ ⲛ̅ⲉⲃⲟⲧ. <span style=
  "color:#b00e23">(ⲋ̅)</span> ⲁϥⲟⲩⲱⲛ ⲛ̅ⲣⲱϥ ⲉϫⲓⲟⲩⲁ ⲉⲡⲣⲁⲛ ⲙ̅ⲡⲛⲟⲩⲧⲉ. ⲙⲛ̅ ⲧⲉϥⲥⲕⲩⲛⲏ.
  ⲙⲛ̅ ⲛⲉⲧⲟⲩⲏⲏϩ ϩⲛ̅ ⲧⲡⲉ. <span style="color:#b00e23">(ⲍ̅)</span> ⲁⲩⲱ ⲁⲩϯ ⲛⲁϥ
  ⲛ̅ⲧⲉⲝⲟⲩⲥⲓⲁ ⲉϫⲛ̅ ⲫⲩⲗⲏ ⲛⲓⲙ ϩⲓ ⲗⲁⲟⲥ ϩⲓ ⲁⲥⲡⲉ ϩⲓ ϩⲉⲑⲛⲟⲥ. <span style=
  "color:#b00e23">(ⲏ̅)</span> ⲁⲩⲱ ⲥⲉⲛⲁⲟⲩⲱϣⲧ̅ ⲛⲁϥ ⲛ̅ϭⲓ ⲟⲩⲟⲛ ⲛⲓⲙ ⲉⲧⲟⲩⲏⲏϩ ϩⲓϫⲙ̅
  ⲡⲕⲁϩ. ⲛⲉⲧⲉ ⲙ̅ⲡⲉⲩⲣⲁⲛ ⲥⲏϩ ⲁⲛ ⲉⲡϫⲱⲱⲙⲉ ⲙ̅ⲡⲱⲛϩ̅ ⲙ̅ⲡⲉϩⲓⲉⲓⲃ. ⲛ̅ⲧⲁⲩⲕⲟⲛⲥϥ̅ ϫⲓⲛ
  ⲛⲧⲕⲁⲧⲁⲃⲟⲗⲏ ⲙ̅ⲡⲕⲟⲥⲙⲟⲥ. <span style="color:#b00e23">(ⲑ̅)</span> ⲡⲉⲧⲉ ⲟⲩⲛ̅ⲧϥ̅
  ⲙⲁⲁϫⲉ ⲙⲁⲣⲉϥⲥⲱⲧⲙ̅. <span style="color:#b00e23">(ⲓ̅)</span> ⲡⲉⲧⲁⲓⲭⲙⲁⲗⲱⲧⲓⲍⲉ
  ⲥⲉⲛⲁϥⲓⲧϥ̅ ⲉⲧⲁⲓⲭⲙⲁⲗⲱⲥⲓⲁ. ⲡⲉⲧⲛⲁϩⲱⲧⲃ̅ ϩⲛ̅ ⲟⲩⲥⲏϥⲉ ⲥⲉⲛⲁϩⲟⲧⲃⲉϥ ϩⲛ̅ ⲧⲥⲏϥⲉ. ⲡⲁⲓ ⲡⲉ
  ⲡⲙⲁⲛ̅ⲑⲩⲡⲟⲙⲟⲛⲏ. ⲙⲛ̅ ⲧⲡⲓⲥϯⲥ ⲛ̅ⲛⲉⲧⲟⲩⲁⲁⲃ. <span style=
  "color:#b00e23">(ⲓ̅ⲁ̅)</span> ⲁⲓⲛⲁⲩ ⲉⲕⲉⲑⲩⲣⲓⲟⲛ ⲉϥⲛⲏⲩ ⲉϩⲣⲁⲓ ϩⲛ̅ ⲑⲁⲗⲗⲁⲥⲥⲁ ⲉⲩⲛ̅
  ⲧⲁⲡ ⲥⲛⲁⲩ ⲙ̅ⲙⲟϥ ⲛ̅ⲑⲉ ⲙ̅ⲡⲉϩⲓⲉⲓⲃⲉ. ⲉϥϣⲁϫⲉ ⲛ̅ⲑⲉ ⲙ̅ⲡⲉⲇⲣⲁⲕⲱⲛ. <span style=
  "color:#b00e23">(ⲓ̅ⲃ̅)</span> ⲉϥⲉⲓⲣⲉ ⲛ̅ⲧⲉⲝⲟⲩⲥⲓⲁ ⲙ̅ⲡⲉⲑⲩⲣⲓⲟⲛ ⲛ̅ϣⲟⲣⲡ̅. ⲙ̅ⲡⲉϥⲙ̅ⲧⲟ
  ⲉⲃⲟⲗ. ⲁⲩⲱ ⲁϥⲧⲣⲉ ⲡⲕⲁϩ ⲙⲛ̅ ⲛⲉⲧⲟⲩⲏⲏϩ ϩⲛ̅ ϩⲏⲧϥ ⲟⲩⲱϣⲧ̅ ⲙ̅ⲡⲉⲑⲩⲣⲓⲟⲛ ⲛ̅ϣⲟⲣⲡ̅ ⲡⲁⲓ
  ⲛ̅ⲧⲁⲩⲧⲁⲗϭⲉ ⲧⲉ ⲡⲗⲩⲅⲏ ⲙ̅ⲡⲉϥⲙⲟⲩ. <span style="color:#b00e23">(ⲓ̅ⲅ̅)</span> ⲁⲩⲱ
  ϥⲛⲁⲉⲓⲣⲉ ⲛ̅ϩⲉⲛⲛⲟϭ ⲙ̅ⲙⲁⲉⲓⲛ ϩⲱⲥ ⲇⲉ ⲛϥ̅ⲧⲣⲉ ⲡⲕⲱϩⲧ̅ ⲉⲓ ⲉⲃⲟⲗ ϩⲛ̅ ⲧⲡⲉ ⲉϫⲙ̅ ⲡⲕⲁϩ
  ⲙ̅ⲡⲙ̅ⲧⲟ ⲉⲃⲟⲗ ⲛⲉⲛⲣⲱⲙⲉ. <span style="color:#b00e23">(ⲓ̅ⲇ̅)</span> ⲛⲉϥⲡⲗⲁⲛⲁ
  ⲛ̅ⲛⲉⲧⲟⲩⲏⲏϩ ϩⲓϫⲙ̅ ⲡⲕⲁϩ. ⲉⲧⲃⲉ ⲙ̅ⲙⲁⲉⲓⲛ ⲛ̅ⲧⲁⲩⲧⲁⲁⲩ ⲛⲁϥ ⲉⲁⲁⲩ ⲙ̅ⲡⲙ̅ⲧⲟ ⲉⲃⲟⲗ
  ⲙ̅ⲡⲉⲑⲩⲣⲓⲟⲛ. ⲉϥϫⲱ ⲙ̅ⲙⲟⲥ ⲛ̅ⲛⲉⲧⲟⲩⲏⲏϩ ϩⲣⲁⲓ ϩⲓϫⲙ̅ ⲡⲕⲁϩ ϫⲉ ⲧⲁⲙⲓⲟ ⲛ̅ⲟⲩϩⲓⲕⲱⲛ
  ⲙ̅ⲡⲉⲑⲩⲣⲓⲟⲛ. ⲉⲧⲉⲣⲉ ⲧⲉⲡⲗⲩⲅⲏ ⲛ̅ⲧⲥⲏϥⲉ ϩⲓⲱⲱϥ. ⲁⲩⲱ ⲁϥⲱⲛϩ̅. <span style=
  "color:#b00e23">(ⲓ̅ⲉ̅)</span> ⲁⲩⲱ ⲁⲩϯ ⲛⲁϥ ⲉⲧⲣⲉϥϯ ⲡⲛ̅ⲁ̅ ⲛ̅ⲑⲓⲕⲱⲛ ⲙ̅ⲡⲉⲑⲩⲣⲓⲟⲛ.
  ϫⲉⲕⲁⲥ ⲉⲥⲉϣⲁϫⲉ ⲛ̅ϭⲓ ⲧϩⲓⲕⲱⲛ ⲙ̅ⲡⲉⲑⲩⲣⲓⲟⲛ. ⲁⲩⲱ ϥⲛⲁⲥⲙⲛ̅ⲧⲥ̅ ϫⲉⲕⲁⲥ ⲛⲉⲧⲉ ⲛ̅ⲥⲉⲛⲁⲟⲩⲱϣⲧ̅
  ⲁⲛ ⲙ̅ⲡⲉⲑⲩⲣⲓⲟⲛ ⲉⲩⲉⲙⲟⲟⲩⲧⲟⲩ: <span style="color:#b00e23">(ⲓ̅ⲋ̅)</span> ⲁⲩⲱ
  ϥⲛⲁⲧⲁⲁⲥ ⲛ̅ⲟⲩⲟⲛ ⲛⲓⲙ ⲛⲕⲟⲩⲓ ⲙⲛ̅ ⲛ̅ⲛⲟϭ. ⲛ̅ⲣⲙ̅ⲙⲁⲟ ⲙⲛ̅ ⲛ̅ϩⲏⲕⲉ ⲛ̅ⲣⲙ̅ϩⲉ ⲙⲛ̅ ⲛ̅ϩⲙ̅ϩⲁⲗ.
  ϫⲉⲕⲁⲥ ⲉⲩⲉϯ ⲛⲁⲩ ⲛ̅ϩⲉⲛⲥϩⲁⲓ ⲉϫⲛ̅ ⲧⲉⲩϭⲓϫ ⲛ̅ⲟⲩⲛⲁⲙ. ⲏ ⲉϫⲛ̅ ⲧⲉⲩⲧⲉϩⲛⲉ. <span style=
  "color:#b00e23">(ⲓ̅ⲍ̅)</span> ϫⲉ ⲛ̅ⲛⲉ ⲗⲁⲁⲩ ⲉϣϭⲙ̅ϭⲟⲙ ⲉϣⲱⲡ ⲏ ⲉϯ ⲉⲃⲟⲗ. ⲉⲓⲙⲏⲧⲉⲓ
  ⲡⲉⲧⲉ ⲟⲩⲛ̅ⲧⲁϥ ⲡⲉⲥϩⲁⲓ. ⲙ̅ⲡⲉⲑⲩⲣⲓⲟⲛ. ⲏ ⲡⲉϥⲣⲁⲛ. <span style=
  "color:#b00e23">(ⲓ̅ⲏ̅)</span> ⲡⲁⲓ ⲡⲉ ⲡⲙⲁⲛ̅ⲧⲥⲟⲫⲓⲁ. ⲡⲉⲧⲉ ⲟⲩⲛ̅ ϩⲏⲧ ⲙ̅ⲙⲟϥ.
  ⲙⲁⲣⲉϥⲉⲡ ⲧⲏⲡⲉ. ⲙ̅ⲡⲣⲁⲛ ⲙ̅ⲡⲉⲑⲩⲣⲓⲟⲛ. ⲧⲏⲡⲉ ⲅⲁⲣ ⲛ̅ⲟⲩⲣⲱⲙⲉ ⲧⲉ ⲉⲥⲉⲓⲣⲉ ⲛ̅ⲥⲉⲩ ϣⲉ ⲥⲉⲧⲁ
  ⲥⲉ. ⲭ̅ⲝ̅ⲋ̅.</p>

  <h3 id="apocalypse14">14</h3>

  <p><span style="color:#b00e23">(ⲁ̅)</span> ⲁⲓⲛⲁⲩ ⲁⲩⲱ ⲉⲓⲥ ⲟⲩϩⲓⲉⲓⲃⲉ ϥⲁϩⲉⲣⲁⲧϥ̅
  ϩⲓϫⲙ̅ ⲡⲧⲟⲟⲩ ⲛ̅ⲥⲓⲱⲛ. ⲁⲩⲱ ⲙⲛ̅ⲧⲁϥⲧⲉ ⲛ̅ⲧⲃⲁ ⲙⲛ̅ ϥⲧⲟⲟⲩ ⲛ̅ϣⲟ ⲉⲩⲛⲙ̅ⲙⲁϥ. ⲉⲩⲛ̅ⲧⲁϥ ⲙ̅ⲙⲁⲩ
  ⲙ̅ⲡⲉϥⲣⲁⲛ ⲙⲛ̅ ⲡⲣⲁⲛ ⲙ̅ⲡⲉϥⲉⲓⲱⲧ. ⲉϥⲥⲏϩ ⲉϩⲣⲁⲓ ⲉϫⲛ̅ ⲧⲉⲩⲧⲉϩⲛⲉ. <span style=
  "color:#b00e23">(ⲃ̅)</span> ⲁⲩⲱ ⲁⲓⲥⲱⲧⲙ̅ ⲉⲩⲥⲙⲏ ⲉⲃⲟⲗ ϩⲛ̅ ⲧⲡⲉ ⲛ̅ⲑⲉ ⲙ̅ⲡⲉϩⲣⲟⲟⲩ
  ⲛ̅ϩⲉⲛⲙⲟⲟⲩ ⲉⲛⲁϣⲱⲟⲩ. ⲁⲩⲱ ⲛ̅ⲑⲉ ⲛ̅ⲧⲉⲥⲙⲏ. ⲛ̅ϩⲉⲛⲛⲟϭ ⲛ̅ϩⲣⲟⲩⲃⲃⲁⲓ. ⲁⲩⲱ ⲧⲉⲥⲙⲏ
  ⲛ̅ⲧⲁⲓⲥⲱⲧⲙ̅ ⲉⲣⲟⲥ ⲉⲥⲟ ⲛ̅ⲑⲉ ⲛ̅ϩⲉⲛϭⲓⲑⲁⲣⲟⲇⲟⲥ ⲉⲩϭⲓⲑⲁⲣⲓⲍⲉ ⲛ̅ⲛⲉⲩⲕⲓⲑⲁⲣⲁ. <span style=
  "color:#b00e23">(ⲅ̅)</span> ⲁⲩⲱ ⲉⲩϫⲱ ⲛ̅ⲟⲩϫⲱ ⲛ̅ⲃⲣ̅ⲣⲉ ⲙ̅ⲡⲙ̅ⲧⲟ ⲉⲃⲟⲗ ⲙ̅ⲡⲉⲑⲣⲟⲛⲟⲥ
  ⲙⲛ̅ ⲡⲙ̅ⲧⲟ ⲉⲃⲟⲗ. ⲙ̅ⲡⲉϥⲧⲟⲟⲩ ⲛ̅ⲍⲱⲟⲛ ⲙⲛ̅ ⲛⲉⲡⲣⲉⲥⲃⲩⲧⲉⲣⲟⲥ. ⲁⲩⲱ ⲛⲉ ⲙⲛ̅ϣ̅ϭⲟⲙ ⲛ̅ⲗⲁⲁⲩ
  ⲉⲉⲓⲙⲉ ⲧⲱⲇⲏ. ⲉⲓⲙⲏⲧⲉⲓ ⲡⲙⲛ̅ⲧⲁϥⲧⲉ ⲛ̅ⲧⲃⲁ. ⲙⲛ̅ ⲡⲉϥⲧⲟⲟⲩ ⲛ̅ϣⲟ. ⲛⲉ ⲛ̅ⲧⲁⲩϣⲟⲟⲡⲟⲩ ⲉⲃⲟⲗ
  ϩⲙ̅ ⲡⲕⲁϩ. <span style="color:#b00e23">(ⲇ̅)</span> ⲛⲁⲓ ⲉⲧⲉ ⲙ̅ⲡⲟⲩⲧⲱⲗⲙ ⲙⲛ̅
  ⲥϩⲓⲙⲉ. ⲉϩⲉⲛⲡⲁⲣⲑⲉⲛⲟⲥ ⲅⲁⲣ ⲛⲉ ⲛⲁⲓ ⲉⲧⲙⲟⲟϣⲉ ⲙⲛ̅ ⲡⲉϩⲓⲉⲓⲃ ⲉⲡⲙⲁ ⲉⲧⲉϥⲛⲁⲉⲓ ⲉⲣⲟϥ. ⲛⲁⲓ ⲛⲉ
  ⲛ̅ⲧⲁⲩϣⲟⲡⲟⲩ ⲉⲃⲟⲗ ϩⲛ̅ ⲛ̅ⲣⲱⲙⲉ. ⲛⲟⲩⲁ ⲡⲁⲣⲭⲏ ⲙ̅ⲡⲛⲟⲩⲧⲉ. ⲙⲛ̅ ⲡⲉϩⲓⲉⲓⲃ. <span style=
  "color:#b00e23">(ⲉ̅)</span> ⲁⲩⲱ ⲙ̅ⲡⲟⲩϩⲉ ⲉϭⲟⲗ ϩⲛ̅ ⲧⲉⲩⲧⲁⲡⲣⲟ. ϩⲉⲛⲁⲧⲛⲟⲃⲉ ⲅⲁⲣ ⲛⲉ.
  <span style="color:#b00e23">(ⲋ̅)</span> ⲁⲓⲛⲁⲩ ⲉⲩⲁⲅⲅⲉⲗⲟⲥ ⲉϥϩⲏⲗ ϩⲛ̅ ⲧⲙⲏⲏⲧⲉ
  ⲛ̅ⲧⲡⲉ. ⲉⲟⲩⲛ ⲟⲩⲉⲩⲁⲅⲅⲉⲗⲓⲟⲛ ⲛ̅ⲧⲟⲟⲧϥ̅ ⲛϣⲁ ⲉⲛⲉϩ ⲉⲧⲁϣⲉⲟⲉⲓϣ ⲛ̅ⲛⲉⲧϩⲙⲟⲟⲥ ⲉϩⲣⲁⲓ ⲉϫⲙ̅
  ⲡⲕⲁϩ. ⲁⲩⲱ ⲉϫⲛ̅ ⲛ̅ϩⲉⲑⲛⲟⲥ ⲛⲓⲙ ϩⲓ ⲫⲩⲗⲏ ϩⲓ ⲁⲥⲡⲉ ϩⲓ ⲗⲁⲟⲥ. <span style=
  "color:#b00e23">(ⲍ̅)</span> ⲉϥϫⲱ ⲙ̅ⲙⲟⲥ ϩⲛ̅ ⲟⲩⲛⲟϭ ⲛ̅ⲥⲙⲏ. ϫⲉ ⲁⲣⲓϩⲟⲧⲉ ϩⲏⲧϥ̅
  ⲙ̅ⲡⲛⲟⲩⲧⲉ ⲛ̅ⲧⲉⲧⲛ̅ϯⲉⲟⲟⲩ ⲛⲁϥ ϫⲉ ⲁⲥⲉⲓ ⲛ̅ϭⲓ ⲧⲉⲩⲛⲟⲩ ⲛ̅ⲧⲉϥⲕⲣⲓⲥⲓⲥ. ⲁⲩⲱ ⲧⲉⲧⲛ̅ⲟⲩⲱϣⲧ
  ⲙ̅ⲡⲉⲛⲧⲁϥⲧⲁⲙⲓⲉ ⲧⲡⲉ ⲙⲛ̅ ⲡⲕⲁϩ. ⲙⲛ̅ ⲑⲁⲗⲗⲁⲥⲥⲁ. ⲙⲛ̅ ⲛ̅ⲡⲩⲅⲏ ⲛⲙ̅ⲙⲟⲟⲩ. <span style=
  "color:#b00e23">(ⲏ̅)</span> ⲁ ⲕⲉⲁⲅⲅⲉⲗⲟⲥ. ⲙ̅ⲙⲉϩⲥⲛⲁⲩ ⲟⲩⲁϩϥ ⲛ̅ⲥⲱϥ ⲉϥϫⲱ ⲙ̅ⲙⲟⲥ. ϫⲉ
  ⲁⲥϩⲉ ⲁⲥϩⲉ ⲛ̅ϭⲓ ⲧⲛⲟϭ ⲛ̅ⲃⲁⲃⲩⲗⲱⲛ. ⲁⲩⲱ ⲁ ⲛ̅ϩⲉⲑⲛⲟⲥ ⲧⲏⲣⲟⲩ ϩⲉϩ ⲙ̅ⲡⲏⲣⲡ̅ ⲙ̅ⲡϭⲱⲛⲧ̅
  ⲛ̅ⲧⲉⲥⲡⲟⲣⲛⲓⲁ. <span style="color:#b00e23">(ⲑ̅)</span> ⲁ ⲕⲉⲙⲉϩϣⲟⲙⲛ̅ⲧ ⲛ̅ⲁⲅⲅⲉⲗⲟⲥ
  ⲟⲩⲁϩϥ̅ ⲛ̅ⲥⲱⲟⲩ ⲉϥϫⲱ ⲙ̅ⲙⲟⲥ ϩⲛ̅ ⲟⲩⲛⲟϭ ⲛ̅ⲥⲙⲏ. ϫⲉ ⲡⲉⲧⲛⲁⲟⲩⲱϣⲧ ⲙ̅ⲡⲉⲑⲩⲣⲓⲟⲛ ⲏ
  ⲧⲉϥϩⲓⲕⲱⲛ. ⲁⲩⲱ ⲛⲉϥϫⲓ ⲛⲉϥⲥϩⲁⲓ ⲉϫⲛ̅ ⲧⲉϥⲧⲉϩⲛⲉ. <span style=
  "color:#b00e23">(ⲓ̅)</span> ⲏ ⲉϫⲛ̅ ⲧⲉϥϭⲓϫ. ⲛ̅ⲧⲟϥ ϩⲱϥ ⲟⲛ ϥⲛⲁⲥⲱ ⲉⲃⲟⲗ ϩⲙ̅ ⲡⲏⲣⲡ̅
  ⲙ̅ⲡϭⲱⲛⲧ̅ ⲙ̅ⲡⲛⲟⲩⲧⲉ. ⲡⲁⲓ ⲉⲧⲕⲩⲣⲁ ⲛ̅ⲁⲅⲣⲁⲧⲟⲛ ϩⲙ̅ ⲡϫⲱ ⲛ̅ⲧⲉϥⲟⲣⲅⲏ. ⲁⲩⲱ ⲥⲉⲛⲁⲃⲁⲥⲁⲛⲓⲍⲉ
  ⲙ̅ⲙⲟⲟⲩ ϩⲛ̅ ⲟⲩⲕⲱϩⲧ̅ ⲙⲛ̅ ⲟⲩⲑⲏⲛ. ⲙ̅ⲡⲙ̅ⲧⲟ ⲉⲃⲟⲗ ⲛ̅ⲛ̅ⲁⲅⲅⲉⲗⲟⲥ ⲉⲧⲟⲩⲁⲁⲃ. ⲙ̅ⲡⲙ̅ⲧⲟ ⲉⲃⲟⲗ
  ⲙ̅ⲡⲉϩⲓⲉⲓⲃ. <span style="color:#b00e23">(ⲓ̅ⲁ̅)</span> ⲁⲩⲱ ⲡⲕⲁⲡⲛⲟⲥ ⲛ̅ⲧⲉⲩⲃⲁⲥⲁⲛⲟⲥ
  ⲛⲁϫⲓⲥⲉ ⲉϩⲣⲁⲓ ϣⲁ ⲉⲛⲉϩ ⲛ̅ⲉⲛⲉϩ. ⲛ̅ⲥⲉⲧⲙ̅ϫⲓⲙ̅ⲧⲟⲛ. ⲙ̅ⲡⲉϩⲟⲟⲩ. ⲙⲛ̅ ⲧⲉⲩϣⲏ ⲛ̅ϭⲓ
  ⲛⲉⲧⲛⲁⲟⲩⲱϣⲧ̅ ⲙ̅ⲡⲉⲑⲩⲣⲓⲟⲛ. ⲙⲛ̅ ⲧⲉϥϩⲓⲕⲱⲛ. ⲙⲛ̅ ⲡⲉⲧⲛⲁϫⲓ ⲙ̅ⲡⲙⲁⲉⲓⲛ ⲙ̅ⲡⲉϥⲣⲁⲛ.
  <span style="color:#b00e23">(ⲓ̅ⲃ̅)</span> ⲡⲁⲓ ⲡⲉ ⲡⲙⲁ ⲛ̅ⲑⲩⲡⲟⲙⲟⲛⲏ ⲛ̅ⲛⲉⲧⲟⲩⲁⲁⲃ.
  ⲛⲉⲧϩⲁⲣⲉϩ ⲉⲛ̅ⲉⲛⲧⲟⲗⲏ ⲙ̅ⲡⲛⲟⲩⲧⲉ ⲙⲛ̅ ⲧⲡⲓⲥⲧⲓⲥ ⲛ̅ⲓ̅ⲥ̅. <span style=
  "color:#b00e23">(ⲓ̅ⲅ̅)</span> ⲁⲓⲥⲱⲧⲙ̅ ⲉⲩⲥⲙⲏ ⲉⲃⲟⲗ ϩⲛ̅ ⲧⲡⲉ ⲉⲥϫⲱ ⲙ̅ⲙⲟⲥ. ϫⲉ ⲥϩⲁⲓ
  ϫⲉ ⲛⲁⲓⲁⲧⲟⲩ ⲛ̅ⲛⲉⲧⲛⲁⲙⲟⲩ ϫⲓⲛ ⲛ̅ⲧⲉⲛⲟⲩ ϩⲙ̅ ⲡϫ̅ⲥ̅. ⲥⲉ ⲡⲉϫⲁϥ ⲛ̅ϭⲓ ⲡⲉⲡⲛ̅ⲁ̅. ϫⲉⲕⲁⲥ
  ⲉⲩⲉⲙ̅ⲧⲟⲛ ⲙ̅ⲙⲟⲟⲩ ⲉⲃⲟⲗ ϩⲛ̅ ⲛⲉⲩϩⲓⲥⲉ. ⲛⲉⲩϩⲃⲏⲩⲉ ⲅⲁⲣ ⲛⲁⲟⲩⲁϩⲟⲩ ⲛ̅ⲥⲱⲟⲩ. <span style=
  "color:#b00e23">(ⲓ̅ⲇ̅)</span> ⲁⲓⲛⲁⲩ ⲁⲩⲱ ⲉⲓⲥ ⲟⲩⲕⲗⲟⲟⲗⲉ ⲉⲥⲟⲩⲟⲃϣ̅. ⲁⲩⲱ ⲉϥϩⲙⲟⲟⲥ
  ϩⲓϫⲛ̅ ⲧⲉⲕⲗⲟⲟⲗⲉ. ⲛ̅ϭⲓ ⲡⲉⲓⲛⲉ ⲛ̅ⲟⲩϣⲏⲣⲉ ⲛ̅ⲣⲱⲙⲉ. ⲉⲟⲩⲛ̅ ⲟⲩⲕⲗⲟⲙ ⲛ̅ⲛⲟⲩⲃ ϩⲓϫⲛ̅ ⲧⲉϥⲁⲡⲏ.
  ⲉⲩⲛ̅ ⲟⲩⲟϩⲥ̅ ⲉϥⲧⲏⲙ ϩⲛ̅ ⲧⲉϥϭⲓϫ. <span style="color:#b00e23">(ⲓ̅ⲉ̅)</span> ⲁⲩⲱ
  ⲕⲉⲁⲅⲅⲉⲗⲟⲥ ⲁϥⲉⲓ ⲉⲃⲟⲗ ϩⲙ̅ ⲡⲣ̅ⲡⲉ ⲉϥⲁϣⲕⲁⲕ ⲉⲃⲟⲗ ϩⲛ̅ ⲟⲩⲛⲟϭ ⲛ̅ⲥⲙⲏ. ⲉⲡⲧϩⲙⲟⲟⲥ ⲉϫⲛ̅
  ⲧⲉⲕⲗⲟⲟⲗⲉ. ϫⲉ ⲙⲁϫⲟⲟⲩ ⲙ̅ⲡⲉⲕⲟϩⲥ̅ ⲛⲅ̅ⲱϩⲥ̅. ϫⲉ ⲁⲥⲉⲓ ⲛ̅ϭⲓ ⲧⲏⲩⲛⲟⲩ ⲙ̅ⲡⲱϩⲥ̅. ϫⲉ
  ⲁϥϣⲟⲟⲩⲉ ⲛ̅ϭⲓ ⲱϩⲥ̅ ⲙ̅ⲡⲕⲁϩ. <span style="color:#b00e23">(ⲓ̅ⲋ̅)</span> ⲁⲩⲱ
  ⲁϥⲛⲟⲩϫ ⲛ̅ϭⲓ ⲡⲉⲧϩⲙⲟⲟⲥ ⲉϫⲛ̅ ⲧⲉⲕⲗⲟⲟⲗⲉ. ⲙ̅ⲡⲉϥⲟϩⲥ̅ ⲉϩⲣⲁⲓ ⲉϫⲙ̅ ⲡⲕⲁϩ. <span style=
  "color:#b00e23">(ⲓ̅ⲍ̅)</span> ⲁ ⲕⲉⲁⲅⲅⲉⲗⲟⲥ ⲉⲓ ⲉⲃⲟⲗ ϩⲙ̅ ⲡⲣ̅ⲡⲉ. ⲉⲧϩⲛ̅ ⲧⲙⲏⲧⲉ.
  ⲉⲩⲛ̅ ⲟⲩϩⲁⲗⲕⲟⲩ ⲛ̅ⲧⲟⲟⲧϥ̅ ⲉⲥⲧⲏⲙ. <span style="color:#b00e23">(ⲓ̅ⲏ̅)</span> ⲁ
  ⲕⲉⲁⲅⲅⲉⲗⲟⲥ ⲉⲓ ⲉⲃⲟⲗ ϩⲙ̅ ⲡⲉⲑⲩⲥⲓⲁⲥⲧⲩⲣⲓⲟⲛ. ⲉⲩⲛ̅ⲧⲁϥ ⲧⲉⲝⲟⲩⲥⲓⲁ ⲙ̅ⲡⲕⲱϩⲧ. ⲁϥⲙⲟⲩⲧⲉ ϩⲛ̅
  ⲟⲩⲛⲟϭ ⲛ̅ⲥⲙⲏ ⲉⲡⲉⲧⲉⲣⲉ ⲑϩⲁⲗⲕⲟⲩ ⲛ̅ⲧⲟⲟⲧϥ̅: ⲉⲥⲧⲏⲙ ⲉϥϫⲱ ⲙ̅ⲙⲟⲥ. ϫⲉ ⲙⲁϫⲟⲟⲩ ⲛ̅ⲧⲉⲕϩⲁⲗⲕⲟⲩ
  ⲛⲅ̅ϫⲱⲱⲗⲉ. ⲛ̅ⲛⲉⲥⲙⲁϩ ⲛ̅ⲧⲃⲱ ⲛ̅ⲉⲗⲟⲟⲗⲉ. ⲙ̅ⲡⲕⲁϩ. ϫⲉ ⲁⲩⲡⲱϩ ⲛ̅ϭⲓ ⲛⲉⲥⲉⲗⲟⲟⲗⲉ.
  <span style="color:#b00e23">(ⲓ̅ⲑ̅)</span> ⲁⲩⲱ ⲁ ⲡⲁⲅⲅⲉⲗⲟⲥ ⲛⲟⲩϫ ⲛ̅ⲧⲉϥϩⲁⲗⲕⲟⲩ
  ⲉϩⲣⲁⲓ ⲉϫⲙ̅ ⲡⲕⲁϩ. ⲁϥϫⲱⲱⲗⲉ ⲛ̅ⲧⲃⲱ ⲛ̅ⲉⲗⲟⲟⲗⲉ ⲙ̅ⲡⲕⲁϩ. ⲁⲩⲱ ⲉⲧⲉϩⲣⲱⲧ ⲛⲟϭ ⲙ̅ⲡϭⲱⲛⲧ
  ⲙ̅ⲡⲛⲟⲩⲧⲉ. <span style="color:#b00e23">(ⲕ̅)</span> ⲁⲩϩⲱⲙ ⲛ̅ⲧⲉϩⲣⲱⲧ ⲡⲃⲟⲗ
  ⲛ̅ⲧⲡⲟⲗⲓⲥ. ⲁⲩⲱ ⲁ ⲡⲉⲥⲛⲟϥ ⲉⲓ ⲉⲃⲟⲗ ϩⲛ̅ ⲧⲉϩⲣⲱⲧ. ϣⲁ ϩⲣⲁⲓ ⲉⲛⲉⲭⲁⲗⲓⲛⲟⲥ ⲛ̅ⲛⲉϩⲧⲱⲱⲣ.
  ⲛⲁⲙⲛ̅ⲧⲁⲥⲉ ⲛ̅ϣⲉ ⲛ̅ⲥⲧⲁⲇⲓⲟⲛ.</p>

  <h3 id="apocalypse15">15</h3>

  <p><span style="color:#b00e23">(ⲁ̅)</span> ⲁⲓⲛⲁⲩ ⲉⲕⲉⲛⲟϭ ⲙ̅ⲙⲁⲉⲓⲛ ⲛ̅ϣⲡⲏⲣⲉ ϩⲛ̅
  ⲧⲡⲉ. ⲥⲁϣϥ̅ ⲛ̅ⲁⲅⲅⲉⲗⲟⲥ. ⲉⲣⲉ ⲥⲁϣϥⲉ ⲙ̅ⲡⲗⲩⲅⲏ ⲛ̅ⲧⲟⲟⲧⲟⲩ ⲛ̅ϩⲁⲏ. ϫⲉ ϩⲣⲁⲓ ⲛ̅ϩⲏⲧⲟⲩ.
  ⲛ̅ⲧⲁϥϫⲱⲕ ⲉⲃⲟⲗ ⲛ̅ϭⲓ ⲡϭⲱⲛⲧ̅ ⲙ̅ⲡⲛⲟⲩⲧⲉ. <span style="color:#b00e23">(ⲃ̅)</span>
  ⲁⲓⲛⲁⲩ ⲛ̅ⲑⲉ ⲛ̅ⲟⲩⲑⲁⲗⲗⲁⲥⲥⲁ ⲛ̅ⲁⲃⲁϭⲏⲉⲓⲛ. ⲉⲥⲧⲏϩ ⲙⲛ̅ ⲟⲩⲕⲱϩⲧ̅. ⲁⲩⲱ ⲛⲉⲧⲛⲁϫⲣⲟ ⲉⲃⲟⲗ ϩⲙ̅
  ⲡⲉⲑⲩⲣⲓⲟⲛ ⲙⲛ̅ ⲧⲉϥϩⲓⲕⲱⲛ ⲙⲛ̅ ⲧⲏⲡⲉ ⲙ̅ⲡⲉϥⲣⲁⲛ. ⲛⲉⲩⲁϩⲉⲣⲁⲧⲟⲩ ⲉϫⲛ̅ ⲟⲩⲑⲁⲗⲗⲁⲥⲥⲁ
  ⲛ̅ⲁⲃⲁϭⲏⲉⲓⲛ. ⲉⲣⲉ ϩⲉⲛⲕⲓⲑⲁⲣⲁ ⲛ̅ⲧⲟⲟⲧⲟⲩ ⲛ̅ⲧⲉ ⲡⲛⲟⲩⲧⲉ. <span style=
  "color:#b00e23">(ⲅ̅)</span> ⲉⲩϫⲱ ⲛ̅ⲧⲱⲇⲏ ⲙ̅ⲙⲱⲩ̈ⲥⲏⲥ. ⲡϩⲙ̅ϩⲁⲗ ⲙ̅ⲡⲛⲟⲩⲧⲉ. ⲙⲛ̅ ⲧⲱⲇⲏ
  ⲙ̅ⲡⲉϩⲓⲉⲓⲃ. ⲉⲩϫⲱ ⲙ̅ⲙⲟⲥ. ϫⲉ ϩⲉⲛⲛⲟϭ. ⲁⲩⲱ ϩⲉⲛϣⲡⲏⲣⲉ ⲛⲉ ⲛⲉⲕϩⲃⲏⲩⲉ ⲡϫ̅ⲥ̅. ⲡⲛⲟⲩⲧⲉ
  ⲡⲡⲁⲛⲧⲱⲕⲣⲁⲧⲱⲣ. ϩⲉⲛⲇⲓⲕⲁⲓⲟⲥⲩⲛⲏ ⲁⲩⲱ ϩⲉⲛⲙⲉ ⲛⲉ ⲛⲉⲕϩⲃⲏⲩⲉ. ⲙⲛ̅ ⲛⲉⲕϩⲓⲟⲟⲩⲉ ⲛ̅ⲛⲁⲓⲁⲓⲱⲛ.
  <span style="color:#b00e23">(ⲇ̅)</span> ⲛⲓⲙ ⲡⲉⲧⲉ ⲛⲉϥⲣ̅ϩⲟⲧⲉ ϩⲏⲧⲕ̅ ⲡϫ̅ⲥ̅. ⲁⲩⲱ
  ⲛⲉϥϯⲉⲟⲟⲩ ⲙ̅ⲡⲉⲕⲣⲁⲛ. ϫⲉ ⲛ̅ⲧⲟⲕ ⲙⲁⲩⲁⲁⲕ ⲡⲉ ⲡⲉⲧⲟⲩⲁⲁⲃ. ⲁⲩⲱ ⲡⲇⲓⲕⲁⲓⲟⲥ ϫⲉ ⲛ̅ϩⲉⲑⲛⲟⲥ
  ⲧⲏⲣⲟⲩ ⲛⲏⲩ ⲛ̅ⲥⲉⲟⲩⲱϣⲧ̅ ⲙ̅ⲡⲉⲕⲙ̅ⲧⲟ ⲉⲃⲟⲗ. ϫⲉ ⲁ ⲛⲉⲕⲇⲓⲕⲁⲓⲱⲙⲁ ⲟⲩⲱⲛϩ̅ ⲉⲃⲟⲗ.
  <span style="color:#b00e23">(ⲉ̅)</span> ⲙⲛ̅ⲛ̅ⲥⲁ ⲛⲁⲓ. ⲁϥⲟⲩⲱⲛ ⲛ̅ϭⲓ ⲡⲣ̅ⲡⲉ
  ⲛ̅ⲧⲉⲥⲕⲩⲛⲏ. ⲙ̅ⲡⲙⲛ̅ⲧⲣⲉ ⲛ̅ⲧⲡⲉ. <span style="color:#b00e23">(ⲋ̅)</span> ⲁⲩⲱ ⲁⲩⲉⲓ
  ⲉⲃⲟⲗ. ⲛ̅ϭⲓ ⲡⲥⲁϣϥ̅ ⲛ̅ⲁⲅⲅⲉⲗⲟⲥ ⲉⲧⲉⲣⲉ ⲧⲥⲁϣϥⲉ ⲙ̅ⲡⲗⲩⲅⲏ ⲛ̅ⲧⲟⲟⲧⲟⲩ. ⲉⲃⲟⲗ ϩⲙ̅ ⲡⲣ̅ⲡⲉ ⲉⲣⲉ
  ϩⲉⲛϩⲃⲥⲱ ϩⲓⲱⲟⲩ ⲉⲩⲟⲩⲟⲃϣ̅ ⲉⲩⲧⲃ̅ⲃⲏⲩ. ⲉⲩⲙⲏⲣ ⲉϫⲛ̅ ⲧⲉⲩⲙⲉⲥⲧⲛ̅ϩⲏⲧ ⲛ̅ⲟⲩⲙⲟϫϩϥ̅ ⲛ̅ⲛⲟⲩⲃ.
  <span style="color:#b00e23">(ⲍ̅)</span> ⲁⲩⲱ ⲟⲩⲁ ⲉⲃⲟⲗ ϩⲙ̅ ⲡⲉϥⲧⲟⲟⲩ ⲛ̅ⲍⲱⲟⲛ. ⲁϥϯ
  ⲙ̅ⲡⲥⲁϣϥ̅ ⲛ̅ⲁⲅⲅⲉⲗⲟⲥ ⲛ̅ⲥⲁϣϥⲉ ⲙ̅ⲫⲓⲁⲗⲏ ⲛ̅ⲛⲟⲩⲃ ⲉⲩⲙⲉϩ ⲉⲃⲟⲗ. ϩⲙ̅ ⲡϭⲱⲛⲧ̅ ⲙ̅ⲡⲛⲟⲩⲧⲉ
  ⲉⲧⲟⲛϩ̅. ϣⲁ ⲛⲓⲉⲛⲉϩ ⲛ̅ⲉⲛⲉϩ. <span style="color:#b00e23">(ⲏ̅)</span> ⲁⲩⲱ ⲁ
  ⲡⲉⲣ̅ⲡⲉ ⲙⲟⲩϩ ⲉⲃⲟⲗ ϩⲙ̅ ⲡⲕⲁⲡⲛⲟⲥ ⲙ̅ⲡⲉⲟⲟⲩ ⲙ̅ⲡⲛⲟⲩⲧⲉ. ⲙⲛ̅ ⲛⲉ ⲉⲃⲟⲗ ϩⲛ̅ ⲧⲉϥϭⲟⲙ. ⲁⲩⲱ
  ⲙ̅ⲡⲉ ⲗⲁⲁⲩ ⲉϣϭⲙ̅ϭⲟⲙ ⲉⲃⲱⲕ ⲉϩⲟⲩⲛ ⲉⲡⲣ̅ⲡⲉ. ϣⲁⲛⲧⲟⲩϫⲱⲕ ⲉⲃⲟⲗ ⲛ̅ϭⲓ ⲧⲥⲁϣϥⲉ ⲙ̅ⲡⲗⲩⲅⲏ
  ⲙ̅ⲡⲥⲁϣϥ ⲛ̅ⲁⲅⲅⲉⲗⲟⲥ.</p>

  <h3 id="apocalypse16">16</h3>

  <p><span style="color:#b00e23">(ⲁ̅)</span> ⲁⲓⲥⲱⲧⲙ̅ ⲉⲩⲛⲟϭ ⲛ̅ⲥⲙⲏ ⲉⲃⲟⲗ ϩⲛ̅ ⲧⲡⲉ.
  ⲉⲥϫⲱ ⲙ̅ⲙⲟⲥ ⲛ̅ⲛ̅ⲁⲅⲅⲉⲗⲟⲥ. ϫⲉ ⲡⲱϩⲧ̅ ⲛ̅ⲛⲉⲫⲓⲁⲗⲏ ⲙ̅ⲡϭⲱⲛⲧ̅ ⲙ̅ⲡⲛⲟⲩⲧⲉ. <span style=
  "color:#b00e23">(ⲃ̅)</span> ⲁϥⲃⲱⲕ ⲛ̅ϭⲓ ⲡϣⲟⲣⲡ̅. ⲁϥⲡⲱϩⲧ̅ ⲛ̅ⲧⲉⲫⲓⲁⲗⲏ. ⲉϩⲣⲁⲓ ⲉϫⲙ̅
  ⲡⲕⲁϩ. ⲁⲩⲱ ⲁϥϣⲱⲡⲉ ⲛ̅ϭⲓ ⲟⲩⲥⲁϣ ⲙ̅ⲡⲟⲛⲏⲣⲟⲛ. ⲉϥϩⲟⲟⲩ ⲉϫⲛ̅ ⲛⲉⲧⲉⲟⲩⲛ̅ⲧⲁⲩ ⲡⲙⲁⲉⲓⲛ
  ⲙ̅ⲡⲉⲑⲩⲣⲓⲟⲛ ⲙⲛ̅ ⲛⲉⲧⲟⲩⲱϣⲧ̅ ⲛ̅ⲧⲉϥϩⲓⲕⲱⲛ. <span style="color:#b00e23">(ⲅ̅)</span>
  ⲁ ⲡⲙⲉϩⲥⲛⲁⲩ ⲡⲱϩⲧ̅ ⲛ̅ⲧⲉϥⲫⲓⲁⲗⲏ ⲉϩⲣⲁⲓ ⲉϫⲛ̅ ⲑⲁⲗⲗⲁⲥⲥⲁ ⲁⲥⲣ̅ⲥⲛⲟϥ ⲛ̅ⲑⲉ ⲙ̅ⲡⲁ ⲛⲉⲧⲙⲟⲟⲩⲧ.
  ⲁⲩⲱ ⲁⲩⲙⲟⲩ ⲛ̅ϭⲓ ⲯⲩⲭⲏ ⲛⲓⲙ ⲉⲧⲟⲛϩ̅ ϩⲛ̅ ⲑⲁⲗⲗⲁⲥⲥⲁ. <span style=
  "color:#b00e23">(ⲇ̅)</span> ⲁ ⲡⲙⲉϩϣⲟⲙⲛ̅ⲧ ⲡⲱϩⲧ̅ ⲛ̅ⲧⲉϥⲫⲓⲁⲗⲏ ⲉϫⲛ̅ ⲛ̅ⲉⲓⲉⲣⲱⲟⲩ. ⲙⲛ̅
  ⲛ̅ⲡⲩⲅⲏ ⲛ̅ⲙ̅ⲙⲟⲟⲩ. ⲁⲩⲱ ⲁⲩⲣ̅ⲥⲛⲟϥ. <span style="color:#b00e23">(ⲉ̅)</span>
  ⲁⲓⲥⲱⲧⲙ̅ ⲉⲡⲁⲅⲅⲉⲗⲟⲥ ⲛⲙ̅ⲙⲟⲟⲩ ⲉϥϫⲱ ⲙ̅ⲙⲟⲥ. ϫⲉ ⲛ̅ⲧⲕ̅ ⲟⲩⲇⲓⲕⲁⲓⲟⲥ ⲡⲉⲧϣⲟⲟⲡ ⲁⲩⲱ ⲡⲉⲧⲉ
  ⲛⲉϥϣⲟⲟⲡ. ⲡⲡⲉⲧⲟⲩⲁⲁⲃ. ϫⲉ ⲁⲕⲕⲣⲓⲛⲉ ⲛ̅ⲛⲁⲓ. <span style="color:#b00e23">(ⲋ̅)</span>
  ϫⲉ ⲁⲩⲡⲱϩⲧ̅ ⲉⲃⲟⲗ ⲙ̅ⲡⲉⲥⲛⲟϥ ⲛ̅ⲛⲉⲡⲣⲟⲫⲩⲧⲏⲥ. ⲁⲩⲱ ⲁⲕϯ ⲛⲁⲩ ⲛ̅ⲟⲩⲥⲛⲟϥ ⲉⲥⲟⲟϥ. ϫⲉ
  ⲥⲉⲙ̅ⲡϣⲁ. <span style="color:#b00e23">(ⲍ̅)</span> ⲁⲓⲥⲱⲧⲙ̅ ⲉⲡⲉⲑⲩⲥⲓⲁⲥⲧⲏⲣⲓⲟⲛ ⲉϥϫⲱ
  ⲙ̅ⲙⲟⲥ. ϫⲉ ⲡϫⲟⲉⲓⲥ ⲡⲛⲟⲩⲧⲉ ⲡⲡⲁⲛⲧⲱⲕⲣⲁⲧⲱⲣ. ϩⲉⲛⲙⲉ ⲛⲉ. ⲁⲩⲱ ϩⲉⲛⲇⲓⲕⲁⲓⲟⲥⲩⲛⲏ ⲛⲉ ⲛⲉⲕϩⲁⲡ.
  <span style="color:#b00e23">(ⲏ̅)</span> ⲁ ⲡⲙⲉϩϥⲧⲟⲟⲩ ⲛ̅ⲁⲅⲅⲉⲗⲟⲥ ⲡⲱϩⲧ̅
  ⲛ̅ⲧⲉϥⲫⲓⲁⲗⲏ ⲉϫⲙ̅ ⲡⲣⲏ. ⲁⲩⲱ ⲁⲩϯ ⲛⲁϥ ⲉⲧⲣⲉϥϣⲱⲃϩ̅ ⲛⲉⲛⲣⲱⲙⲉ ϩⲛ̅ ⲟⲩⲕⲱϩⲧ̅. <span style=
  "color:#b00e23">(ⲑ̅)</span> ⲁⲩⲱ ⲁⲩϣⲱⲃϩ̅ ⲛ̅ϭⲓ ⲛ̅ⲣⲱⲙⲉ ϩⲛ̅ ⲟⲩⲛⲟϭ ⲛ̅ⲕⲁⲩⲙⲁ.
  ⲁⲩϫⲓⲟⲩⲁ ⲉⲡⲣⲁⲛ ⲙ̅ⲡⲛⲟⲩⲧⲉ ⲡⲉⲧⲉⲟⲩⲛ̅ⲧϥ̅ ⲧⲉⲝⲟⲩⲥⲓⲁ ⲛ̅ⲛⲉⲡⲗⲩⲅⲏ ⲧⲏⲣⲟⲩ. ⲁⲩⲱ ⲙ̅ⲡⲟⲩⲙⲉⲧⲁⲛⲟⲓ
  ⲉⲧⲣⲉⲩϯⲉⲟⲟⲩ ⲛⲁϥ. <span style="color:#b00e23">(ⲓ̅)</span> ⲁ ⲡⲙⲉϩϯⲟⲩ ⲡⲱϩⲧ̅
  ⲛ̅ⲧⲉϥⲫⲓⲁⲗⲏ ⲉϩⲣⲁⲓ ⲉϫⲙ̅ ⲡⲉⲑⲣⲟⲛⲟⲥ ⲙ̅ⲡⲉⲑⲩⲣⲓⲟⲛ. ⲁⲩⲱ ⲁ ⲧⲉϥⲙⲛ̅ⲧⲉⲣⲟ ϣⲱⲡⲉ ⲛ̅ⲕⲁⲕⲉ. ⲁⲩⲱ
  ⲛⲉⲩⲟⲩⲟϭⲟⲩⲉϭ ⲡⲉ ⲛ̅ⲛⲉⲩⲗⲁⲥ ⲉⲃⲟⲗ ϩⲙ̅ ⲡⲉⲙ̅ⲕⲁϩ. <span style=
  "color:#b00e23">(ⲓ̅ⲁ̅)</span> ⲁⲩⲱ ⲛⲉⲩϫⲓⲟⲩⲁ ⲡⲉ ⲉⲡⲛⲟⲩⲧⲉ ⲛ̅ⲧⲡⲉ ⲉⲃⲟⲗ ϩⲛ̅ ⲛⲉⲩⲧⲕⲁⲥ.
  ⲙⲛ̅ ⲛⲉⲩⲥⲁϣ ⲁⲩⲱ ⲙ̅ⲡⲟⲩⲙⲉⲧⲁⲛⲟⲓ ⲉⲃⲟⲗ ϩⲛ̅ ⲛⲉⲩϩⲃⲏⲩⲉ. <span style=
  "color:#b00e23">(ⲓ̅ⲃ̅)</span> ⲁ ⲡⲙⲉϩⲥⲟⲟⲩ ⲡⲱϩⲧ̅ ⲛ̅ⲧⲉϥⲫⲓⲁⲗⲏ ⲉϫⲙ̅ ⲡⲉⲓⲉⲣⲟ ⲛⲟϭ
  ⲡⲉⲩⲫⲣⲁⲧⲏⲥ. ⲁⲩⲱ ⲁϥϣⲟⲟⲩⲉ ⲛ̅ϭⲓ ⲡⲉϥⲙⲟⲟⲩ. ϫⲉⲕⲁⲥ ⲁⲥⲉⲩⲉⲥⲟⲃⲧⲉ ⲛ̅ⲧⲉϩⲓⲏ ⲛ̅ⲛ̅ⲉⲓⲉⲣⲱⲟⲩ
  ⲉⲃⲟⲗ ϩⲛ̅ ⲙ̅ⲙⲁⲛ̅ϣⲁ ⲙ̅ⲡⲣⲏ: <span style="color:#b00e23">(ⲓ̅ⲅ̅)</span> ⲁⲓⲛⲁⲩ
  ⲉⲩⲛⲏⲩ ⲉⲃⲟⲗ ϩⲛ̅ ⲣⲱϥ ⲙ̅ⲡⲉⲇⲣⲁⲕⲱⲛ. ⲙⲛ̅ ⲡⲉⲑⲩⲣⲓⲟⲛ. ⲙⲛ̅ ⲣⲱϥ ⲙ̅ⲡⲉⲡⲣⲟⲫⲏⲧⲏⲥ ⲛ̅ⲛⲟⲩϫ.
  ⲛ̅ϭⲓ ϣⲟⲙⲛ̅ⲧ ⲙ̅ⲡⲛ̅ⲁ̅. ⲛ̅ⲁⲕⲁⲑⲁⲣⲧⲟⲛ ⲛ̅ⲑⲉ ⲛ̅ϩⲉⲛⲕⲣⲟⲩⲣ. <span style=
  "color:#b00e23">(ⲓ̅ⲇ̅)</span> ϩⲉⲛⲡⲛ̅ⲁ̅ ⲅⲁⲣ ⲛ̅ⲇⲁⲓⲙⲟⲛⲓⲟⲛ ⲛⲉ. ⲉⲩⲉⲓⲣⲉ ⲛ̅ϩⲉⲛⲙⲁⲉⲓⲛ.
  ⲉⲧⲣⲉⲩⲉⲓⲛⲉ ⲉⲃⲟⲗ ⲛ̅ⲛⲉⲣ̅ⲣⲱⲟⲩ. ⲛ̅ⲧⲟⲓⲕⲟⲩⲙⲉⲛⲏ ⲧⲏⲣⲥ̅. ⲉⲥⲟⲟⲩϩⲟⲩ ⲉϩⲟⲩⲛ ⲉⲡⲡⲟⲗⲉⲙⲟⲥ.
  ⲙ̅ⲡⲛⲟϭ ⲛ̅ϩⲟⲟⲩ ⲛ̅ⲧⲉ ⲡⲛⲟⲩⲧⲉ ⲡⲡⲁⲛⲧⲱⲕⲣⲁⲧⲱⲣ. <span style=
  "color:#b00e23">(ⲓ̅ⲉ̅)</span> ⲉⲓⲥ ϩⲏⲏⲧⲉ ϯⲛⲏⲩ ⲛ̅ⲑⲉ ⲛ̅ⲟⲩⲣⲉϥϫⲓⲟⲩⲉ. ⲛⲁⲓⲁⲧϥ̅
  ⲙ̅ⲡⲉⲧⲣ̅ⲟⲉⲓⲥ ⲁⲩⲱ ⲉⲧϩⲁⲣϩⲉⲛϥ̅ ⲉⲛⲉϥϩⲟⲓⲧⲉ ϫⲉ ⲛ̅ⲛⲉϥⲙⲟⲟϣⲉ ⲉϥⲕⲏ ⲕⲁϩⲏⲩ. ⲛ̅ⲥⲉⲛⲁⲩ
  ⲉⲡⲉϥϣⲓⲡⲉ. <span style="color:#b00e23">(ⲓ̅ⲋ̅)</span> ⲁⲩⲱ ⲁϥⲥⲟⲟⲩϩⲟⲩ ⲉϩⲟⲩⲛ
  ⲉⲡⲡⲟⲗⲩⲙⲟⲥ ⲉⲧⲟⲩⲙⲟⲩⲧⲉ ⲉⲣⲟϥ ⲙ̅ⲙⲛ̅ⲧϩⲉⲃⲣⲁⲓⲟⲥ. ϫⲉ ⲁⲣⲙⲁⲕⲉⲇⲱⲛ. <span style=
  "color:#b00e23">(ⲓ̅ⲍ̅)</span> ⲁ ⲡⲙⲉϩⲥⲁϣϥ̅ ⲡⲱϩⲧ̅ ⲛ̅ⲧⲉϥⲫⲓⲁⲗⲏ ⲉϫⲙ̅ ⲡⲁⲏⲣ. ⲁⲩⲱ
  ⲁⲩⲛⲟϭ ⲛ̅ⲥⲙⲏ ⲉⲓ ⲉⲃⲟⲗ ϩⲙ̅ ⲡⲣ̅ⲡⲉ ϩⲓⲧⲙ̅ ⲡⲉⲑⲣⲟⲛⲟⲥ ⲉⲥϫⲱ ⲙ̅ⲙⲟⲥ ϫⲉ ⲁⲥϣⲱⲡⲉ.
  <span style="color:#b00e23">(ⲓ̅ⲏ̅)</span> ⲁⲩϣⲱⲡⲉ ⲛ̅ϭⲓ ϩⲉⲛⲉⲃⲣⲏϭⲉ ⲙⲛ̅ ϩⲉⲛⲥⲙⲏ.
  ⲙⲛ̅ ϩⲉⲛϩⲣⲟⲩⲃⲃⲁⲓ. ⲙⲛ̅ ⲟⲩⲛⲟϭ ⲛ̅ⲕⲙ̅ⲧⲟ. ⲉⲧⲉ ⲙ̅ⲡⲉ ⲟⲩⲟⲛ ⲛ̅ⲧⲉϥϩⲉ ϣⲱⲡⲉ ϫⲓⲛ ⲛ̅ⲧⲁⲩϫⲡ
  ⲉⲣⲱⲙⲉ ϩⲓϫⲙ̅ ⲡⲕⲁϩ. ⲟⲩⲛⲟϭ ⲛ̅ⲕⲙ̅ⲧⲟ ⲛ̅ϯϭⲟⲧ. <span style=
  "color:#b00e23">(ⲓ̅ⲑ̅)</span> ⲧⲛⲟϭ ⲙ̅ⲡⲟⲗⲓⲥ ⲁⲥⲣ̅ϣⲟⲙⲛ̅ⲧ ⲟⲩⲱⲛ. ⲙⲛ̅ ⲛ̅ⲡⲟⲗⲓⲥ
  ⲛⲉⲛϩⲉⲑⲛⲟⲥ ⲁⲩϩⲉ. ⲁⲩⲱ ⲧⲃⲁⲃⲩⲗⲱⲛ ⲛⲟϭ ⲁⲩⲣ̅ ⲡⲉⲥⲙⲉⲉⲩⲉ ⲙ̅ⲡⲙ̅ⲧⲟ ⲉⲃⲟⲗ ⲙ̅ⲡⲛⲟⲩⲧⲉ. ⲉϯⲛⲁⲥ
  ⲙ̅ⲡϫⲱ ⲙ̅ⲡⲏⲣⲡ̅. ⲙ̅ⲡϭⲱⲛⲧ ⲛ̅ⲧⲉϥⲟⲣⲅⲏ. <span style="color:#b00e23">(ⲕ̅)</span> ⲁⲩⲱ
  ⲛⲏⲥⲟⲥ ⲛⲓⲙ ϩⲓ ⲧⲟⲟⲩ ⲙ̅ⲡⲟⲩϩⲉ ⲉⲣⲟⲟⲩ. <span style="color:#b00e23">(ⲕ̅ⲁ̅)</span>
  ⲟⲩⲛⲟϭ ⲛ̅ⲁⲗⲁⲙⲡⲉ ⲉϥⲛⲁⲣ̅ⲟⲩϭⲓⲥ ϭⲉ ⲛ̅ϭⲱⲣ ⲛ̅ϩⲣⲏϣⲉ. ⲁϥϩⲱⲟⲩ ⲉⲃⲟⲗ ϩⲛ̅ ⲧⲡⲉ. ⲉϩⲣⲁⲓ ⲉϫⲛ̅
  ⲛ̅ⲣⲱⲙⲉ. ⲁⲩⲱ ⲁⲛ ⲣⲱⲙⲉ ϫⲓⲟⲩⲁ ⲉⲡⲛⲟⲩⲧⲉ. ⲉⲃⲟⲗ ϩⲛ̅ ⲧⲉⲡⲗⲩⲅⲏ ⲛ̅ⲧⲉⲭⲁⲗⲁⲍⲁ. ϫⲉ ⲟⲩⲛⲟϭ
  ⲉⲙⲁⲧⲉ ⲧⲉ ⲧⲉⲥⲡⲗⲩⲅⲏ.</p>

  <h3 id="apocalypse17">17</h3>

  <p><span style="color:#b00e23">(ⲁ̅)</span> ⲁϥⲉⲓ ⲛ̅ϭⲓ ⲟⲩⲁ ⲉⲃⲟⲗ ϩⲙ̅ ⲡⲥⲁϣϥ̅
  ⲛ̅ⲁⲅⲅⲉⲗⲟⲥ ⲉⲧⲉ ⲟⲩⲛ̅ⲧⲟⲩ ⲧⲥⲁϣϥⲉ ⲙ̅ⲫⲓⲁⲗⲏ ⲁϥϣⲁϫⲉ ⲛⲙ̅ⲙⲁⲓ ⲉϥϫⲱ ⲙ̅ⲙⲟⲥ. ϫⲉ ⲁⲙⲟⲩ
  ⲛ̅ⲧⲁⲧⲥⲁⲃⲟⲕ ⲉⲡϩⲁⲡ ⲛ̅ⲧⲛⲟϭ ⲙ̅ⲡⲟⲣⲛⲏ. ⲧⲉⲧϩⲙⲟⲟⲥ ⲉϩⲣⲁⲓ ⲉϫⲛ̅ ϩⲉⲛⲙⲟⲟⲩ ⲉⲛⲁϣⲱⲟⲩ.
  <span style="color:#b00e23">(ⲃ̅)</span> ⲧⲁⲓ ⲛ̅ⲧⲁⲩⲡⲟⲣⲛⲉⲩⲉ ⲛⲙ̅ⲙⲁⲥ ⲛ̅ϭⲓ ⲛ̅ⲣ̅ⲣⲱⲟⲩ
  ⲙ̅ⲡⲕⲁϩ. ⲁⲩⲱ ⲁⲩϯϩⲉ ⲛ̅ϭⲓ ⲛⲉⲧⲟⲩⲏⲏϩ ϩⲓϫⲙ̅ ⲡⲕⲁϩ ⲉⲃⲟⲗ ϩⲙ̅ ⲡⲏⲣⲡ̅ ⲛ̅ⲧⲉⲥⲡⲟⲣⲛⲓⲁ.
  <span style="color:#b00e23">(ⲅ̅)</span> ⲁϥϫⲓⲧ ϩⲙ̅ ⲡⲉⲡⲛ̅ⲁ̅ ⲉⲃⲟⲗ ⲉⲧⲉⲣⲩⲙⲟⲥ. ⲁⲩⲱ
  ⲁⲓⲛⲁⲩ ⲉⲩⲥϩⲓⲙⲉ ⲉⲥⲧⲁⲗⲏⲩ ⲉⲩⲑⲩⲣⲓⲟⲛ ⲛ̅ⲕⲟⲕⲕⲟⲥ. ⲉϥⲙⲉϩ ⲛ̅ⲣⲁⲛ ⲛⲟⲩⲁ. ⲉⲟⲩⲛ̅ ⲥⲁϣϥⲉ ⲛ̅ⲁⲡⲏ
  ⲙ̅ⲙⲟϥ ⲙⲛ̅ ⲙⲏⲧ ⲛ̅ⲧⲁⲡ. <span style="color:#b00e23">(ⲇ̅)</span> ⲁⲩⲱ ⲧⲉⲥϩⲓⲙⲉ
  ⲛⲉⲥϭⲟⲟⲗⲉ ⲛ̅ϫⲏϭⲉ ϩⲓ ⲕⲟⲕⲕⲟⲥ. ϩⲓ ⲛⲟⲩⲃ. ϩⲓ ⲉⲛⲉⲙⲙⲉ. ϩⲓ ⲙⲁⲣⲅⲁⲣⲓⲧⲏⲥ. ⲉⲩⲛ̅ ⲟⲩϫⲱ
  ⲛ̅ⲛⲟⲩⲃ ϩⲛ̅ ⲧⲉⲥϭⲓϫ ⲉϥⲙⲉϩ ⲛ̅ⲃⲟⲧⲉ ⲙⲛ̅ ⲛ̅ⲁⲕⲁⲑⲁⲣⲥⲓⲁ ⲛ̅ⲧⲉ ⲧⲉⲥⲡⲟⲣⲛⲓⲁ. ⲙⲛ̅ ⲛⲁ ⲡⲕⲁϩ.
  <span style="color:#b00e23">(ⲉ̅)</span> ⲉⲩⲛ̅ ⲟⲩⲣⲁⲛ ⲙ̅ⲙⲏⲥⲧⲩⲣⲓⲟⲛ ⲥⲏϩ ⲉϫⲛ̅
  ⲧⲉⲥⲧⲉϩⲛⲉ. ϫⲉ ⲧⲃⲁⲃⲩⲗⲱⲛ ⲛⲟϭ ⲧⲙⲁⲁⲩ ⲛ̅ⲙ̅ⲡⲟⲣⲛⲟⲥ. ⲙⲛ̅ ⲛ̅ⲃⲟⲧⲉ ⲙ̅ⲡⲕⲁϩ. <span style=
  "color:#b00e23">(ⲋ̅)</span> ⲁⲩⲱ ⲁⲓⲛⲁⲩ ⲉⲧⲉⲥϩⲓⲙⲉ ⲉⲥⲧⲁϩⲉ ⲉⲃⲟⲗ ϩⲙ̅ ⲡⲉⲥⲛⲟϥ
  ⲛ̅ⲛⲉⲧⲟⲩⲁⲁⲃ. ⲙⲛ̅ ⲡⲉⲥⲛⲟϥ ⲛ̅ⲙ̅ⲙⲛ̅ⲧⲣⲉ ⲛ̅ⲓ̅ⲥ̅ ⲁⲩⲱ ⲛ̅ⲧⲉⲣⲓⲛⲁⲩ ⲉⲣⲟⲥ. ⲁⲓϣⲡⲏⲣⲉ.
  <span style="color:#b00e23">(ⲍ̅)</span> ⲡⲉϫⲁϥ ⲛⲁⲓ ⲛ̅ϭⲓ ⲡⲁⲅⲅⲉⲗⲟⲥ ϫⲉ ⲁϩⲣⲟⲕ
  ⲕⲣ̅ϣⲡⲏⲣⲉ. ⲁⲛⲟⲕ ⲡⲉⲧⲛⲁⲧⲁⲙⲟⲕ ⲉⲡⲙⲏⲥⲧⲩⲣⲓⲟⲛ ⲛ̅ⲧⲉⲥϩⲓⲙⲉ. ⲙⲛ̅ ⲡⲉⲑⲩⲣⲓⲟⲛ ⲉⲧϥⲓ ϩⲁⲣⲟⲥ.
  ⲉⲧⲉⲣⲉ ⲧⲥⲁϣϥⲉ ⲛ̅ⲁⲡⲏ ⲙ̅ⲙⲟϥ ⲙⲛ̅ ⲡⲙⲏⲧ ⲛ̅ⲧⲁⲡ. <span style=
  "color:#b00e23">(ⲏ̅)</span> ⲡⲉⲑⲩⲣⲓⲟⲛ ⲛ̅ⲧⲁⲕⲛⲁⲩ ⲉⲣⲟϥ. ⲛⲉϥϣⲟⲟⲡ ⲡⲉ. ⲁⲩⲱ ⲛ̅ⲛⲉϥϣⲟⲟⲡ
  ⲁⲛ. ⲁⲩⲱ ϥⲛⲏⲩ ⲉϩⲣⲁⲓ ϩⲙ̅ ⲡⲛⲟⲩⲛ. ⲛⲉϥⲃⲱⲕ ⲉⲡⲧⲁⲕⲟ. ⲁⲩⲱ ⲛ̅ⲥⲉⲣϣⲡⲏⲣⲉ. ⲛ̅ϭⲓ ⲛⲉⲧⲟⲩⲏⲏϩ
  ϩⲓϫⲙ̅ ⲡⲕⲁϩ. ⲛⲁⲓ ⲉⲧⲉ ⲛ̅ⲛⲉⲩⲣⲁⲛ ⲥⲏϩ ⲁⲛ ⲉⲡϫⲱⲱⲙⲉ ⲙ̅ⲡⲱⲛϩ̅. ϫⲓⲛ ⲛ̅ⲧⲕⲁⲧⲁⲃⲟⲗⲏ
  ⲙ̅ⲡⲕⲟⲥⲙⲟⲥ. ⲉⲩⲛⲁⲩ ⲉⲡⲉⲑⲩⲣⲓⲟⲛ ϫⲉ ⲛⲉϥϣⲟⲟⲡ ⲡⲉ. ⲁⲩⲱ ⲛⲉϥϣⲟⲟⲡ ⲁⲛ. ⲁⲩⲱ ϥⲛⲁϣⲱⲡⲉ.
  <span style="color:#b00e23">(ⲑ̅)</span> ⲡⲁⲓ ⲡⲉ ⲡⲙⲁ ⲙ̅ϩⲏⲧ ⲉⲧⲉ ⲟⲩⲛ̅ⲧϥ̅ ⲧⲥⲟⲫⲓⲁ.
  ⲁⲩⲱ ⲧⲥⲁϣϥⲉ ⲛ̅ⲁⲡⲉ ⲥⲁϣϥ̅ ⲛ̅ⲧⲟⲟⲩ ⲛⲉ ⲉⲧⲉⲣⲉ ⲧⲉⲥϩⲓⲙⲉ ϩⲙ̅ⲟⲟⲥ ⲉϩⲣⲁⲓ ⲉϫⲱⲟⲩ. ⲁⲩⲱ ⲥⲁϣϥ̅
  ⲛ̅ⲣ̅ⲣⲟ ⲛⲉ. <span style="color:#b00e23">(ⲓ̅)</span> ⲡϯⲟⲩ ⲁⲩϩⲉ ⲡⲟⲩⲁ ϣⲟⲟⲡ ⲡⲕⲉⲟⲩⲁ
  ⲙ̅ⲡⲁⲧϥⲉⲓ. ⲁⲩⲱ ⲉϥϣⲁⲛⲉⲓ ϥⲛⲁϭⲱ ⲛ̅ⲟⲩⲕⲟⲩⲓ <span style=
  "color:#b00e23">(ⲓ̅ⲁ̅)</span> ⲁⲩⲱ ⲡⲉⲑⲩⲣⲓⲟⲛ ⲉⲧⲉ ⲛⲉϥϣⲟⲟⲡ ⲡⲉ. ⲁⲩⲱ ⲧⲉⲛⲟⲩ ⲛⲉϥϣⲟⲟⲡ
  ⲁⲛ. ⲛ̅ⲧⲟϥ ⲡⲉ ⲡⲙⲉϩ ϣⲙⲟⲩⲛ. ⲟⲩⲁ ⲉⲃⲟⲗ ϩⲙ̅ ⲡⲥⲁϣϥ̅ ⲁⲩⲱ ⲉϥⲛⲁ ⲉⲡⲧⲁⲕⲟ. <span style=
  "color:#b00e23">(ⲓ̅ⲃ̅)</span> ⲁⲩⲱ ⲡⲙⲏⲧ ⲛ̅ⲧⲁⲡ ⲛ̅ⲧⲁⲕⲛⲁⲩ ⲉⲣⲟⲟⲩ ⲡⲙⲏⲧ ⲛ̅ⲣ̅ⲣⲟ ⲛⲉ.
  ⲙ̅ⲡⲁⲧⲟⲩϫⲓ ⲛ̅ⲧⲙⲛ̅ⲧⲉⲣⲟ. ⲁⲗⲗⲁ ⲉⲩⲛⲁϫⲓ ⲟⲩⲉⲝⲟⲩⲥⲓⲁ ⲙ̅ⲡⲉⲑⲩⲣⲓⲟⲛ. <span style=
  "color:#b00e23">(ⲓ̅ⲅ̅)</span> ⲛⲁⲓ ⲥⲉⲛⲁⲣ̅ ⲟⲩϩⲏⲧ ⲛ̅ⲟⲩⲱⲧ ⲛ̅ⲥⲉϯ ⲛ̅ⲧⲉⲩϭⲟⲙ ⲙⲛ̅
  ⲧⲉⲩⲉⲝⲟⲩⲥⲓⲁ ⲙ̅ⲡⲉⲑⲏⲣⲓⲟⲛ <span style="color:#b00e23">(ⲓ̅ⲇ̅)</span> ⲛⲁⲓ ⲥⲉⲛⲁⲙⲓϣⲉ
  ⲙⲛ̅ ⲡⲉϩⲓⲉⲓⲃ ⲛ̅ⲧⲉ ⲡⲉϩⲓⲉⲓⲃ ϫⲣⲟ ⲉⲣⲟⲟⲩ. ϫⲉ ⲡϫ̅ⲥ̅ ⲛⲉⲛϫⲟⲉⲓⲥ ⲡⲉ. ⲁⲩⲱ ⲡⲣ̅ⲣⲟ
  ⲛ̅ⲛⲉⲣ̅ⲣⲱⲟⲩ ⲡⲉ. ⲁⲩⲱ ⲛⲉⲧⲛⲙ̅ⲙⲁϥ ⲛⲉⲧⲧⲁϩⲙ̅ ⲁⲩⲱ ⲛⲉⲧⲥⲟⲧⲡ̅ ⲙ̅ⲡⲓⲥⲧⲟⲥ. <span style=
  "color:#b00e23">(ⲓ̅ⲉ̅)</span> ⲁⲩⲱ ⲡⲉϫⲁϥ ⲛⲁⲓ ϫⲉ ⲙ̅ⲙⲟⲩⲛⲉⲓⲟⲟⲩⲉ ⲛ̅ⲧⲁⲕⲛⲁⲩ ⲉⲣⲟⲟⲩ.
  ⲉⲣⲉ ⲧⲡⲟⲗⲓⲥ ϩⲙⲟⲟⲥ ϩⲓϫⲱⲟⲩ. ⲛ̅ⲗⲁⲟⲥ ⲛⲉ. ⲙⲛ̅ ⲛⲫⲩⲗⲏ. ⲙⲛ̅ ⲛ̅ⲁⲥⲡⲉ: <span style=
  "color:#b00e23">(ⲓ̅ⲋ̅)</span> ⲁⲩⲱ ⲡⲙⲏⲧ ⲛ̅ⲧⲁⲡ ⲛ̅ⲧⲁⲕⲛⲁⲩ ⲉⲣⲟⲟⲩ ⲙⲛ̅ ⲡⲉⲑⲩⲣⲓⲟⲛ. ⲛⲁⲓ
  ⲥⲉⲛⲁⲙⲉⲥⲧⲉ ⲧⲡⲟⲣⲛⲏ ⲛ̅ⲥⲉⲁⲁⲥ ⲛ̅ϫⲁⲓⲉ. ⲉⲥⲕⲏ ⲕⲁϩⲏⲩ. ⲛ̅ⲥⲉⲟⲩⲱⲙ ⲛ̅ⲛⲉⲥⲥⲁⲣⲝ. ⲁⲩⲱ
  ⲛ̅ⲥⲉⲣⲱⲕϩ̅ ⲙ̅ⲙⲟⲥ ϩⲛ̅ ⲟⲩⲕⲱϩⲧ̅. <span style="color:#b00e23">(ⲓ̅ⲍ̅)</span> ⲡⲛⲟⲩⲧⲉ
  ⲅⲁⲣ ⲁϥⲧⲁⲁⲥ ⲉⲡⲉⲩϩⲏⲧ. ⲉⲧⲣⲉⲩⲉⲓⲣⲉ ⲙ̅ⲡⲉϥⲟⲩⲱϣ. ⲁⲩⲱ ⲛ̅ⲥⲉⲣ̅ⲟⲩⲅⲛⲱⲙⲏ ⲛ̅ⲟⲩⲱⲧ. ⲛ̅ⲥⲉϯ
  ⲛ̅ⲧⲉⲩⲙⲛ̅ⲧⲉⲣⲟ. ⲙ̅ⲡⲉⲑⲩⲣⲓⲟⲛ ϣⲁⲛⲧⲟⲩϫⲱⲕ ⲉⲃⲟⲗ ⲛ̅ϭⲓ ⲛ̅ϣⲁϫⲉ ⲙ̅ⲡⲛⲟⲩⲧⲉ. <span style=
  "color:#b00e23">(ⲓ̅ⲏ̅)</span> ⲁⲩⲱ ⲧⲉⲥϩⲓⲙⲉ ⲛ̅ⲧⲁⲕⲛⲁⲩ ⲉⲣⲟⲥ. ⲧⲉ ⲧⲛⲟϭ ⲙ̅ⲡⲟⲗⲓⲥ ⲉⲣⲉ
  ⲧⲙⲛ̅ⲧⲣⲙ̅ⲙⲁⲟ ⲛ̅ϩⲏⲧⲥ̅. ⲛ̅ⲛ̅ⲣ̅ⲣⲱⲟⲩ ⲙ̅ⲡⲕⲁϩ.</p>

  <h3 id="apocalypse18">18</h3>

  <p><span style="color:#b00e23">(ⲁ̅)</span> ⲙⲛ̅ⲛⲥⲁ ⲛⲁⲓ ⲁⲓⲛⲁⲩ ⲉⲕⲉⲁⲅⲅⲉⲗⲟⲥ ⲉϥⲛⲏⲩ
  ⲉⲃⲟⲗ ϩⲛ̅ ⲧⲡⲉ. ⲉⲩⲛ̅ⲧⲁϥ ⲟⲩⲛⲟϭ ⲛ̅ⲉⲝⲟⲩⲥⲓⲁ. ⲁⲩⲱ ⲁϥⲣ̅ⲟⲩⲟⲉⲓⲛ ⲉⲃⲟⲗ ϩⲙ̅ ⲡⲉϥⲉⲟⲟⲩ.
  <span style="color:#b00e23">(ⲃ̅)</span> ⲁϥⲁϣⲕⲁⲕ ⲉⲃⲟⲗ ϩⲛ̅ ⲟⲩⲛⲟϭ ⲛ̅ⲥⲙⲏ ϫⲉ ⲁⲥϩⲉ
  ⲛ̅ϭⲓ ⲃⲁⲃⲩⲗⲱⲛ ⲛⲟϭ. ⲁⲩⲱ ⲁⲥϣⲱⲡⲉ ⲙ̅ⲙⲁ ⲛ̅ⲟⲩⲱϩ ⲛ̅ⲉⲛⲇⲁⲓⲙⲱⲛⲓⲟⲛ. ϩⲓ ⲡⲛ̅ⲁ̅ ⲛⲓⲙ
  ⲛ̅ⲁⲕⲁⲑⲁⲣⲧⲟⲛ. ⲁⲩⲱ ⲙ̅ⲙⲁ ⲛ̅ϣⲱⲡⲉ ⲛ̅ⲑⲩⲣⲓⲟⲛ ⲛⲓⲙ ϩⲓ ϩⲁⲗⲏⲧ ⲛⲓⲙ. ϩⲓ ⲁⲕⲁⲑⲁⲣⲧⲟⲛ ⲉⲧⲃⲏⲧ.
  <span style="color:#b00e23">(ⲅ̅)</span> ϫⲉ ⲉⲃⲟⲗ ϩⲙ̅ ⲡⲏⲣⲡ̅ ⲙ̅ⲡϭⲱⲛⲧ̅
  ⲛ̅ⲧⲉⲥⲡⲟⲣⲛⲓⲁ: ⲁⲩϩⲉ ⲛ̅ϭⲓ ⲛ̅ϩⲉⲑⲛⲟⲥ ⲧⲏⲣⲟⲩ. ⲁⲩⲱ ⲛ̅ⲣ̅ⲣⲱⲟⲩ ⲙ̅ⲡⲕⲁϩ ⲁⲩⲡⲟⲣⲛⲉⲩⲉ ⲛⲙ̅ⲙⲁⲥ.
  ⲁⲩⲱ ⲛ̅ⲙ̅ⲡⲟⲣⲟⲥ ⲙ̅ⲡⲕⲁϩ ⲁⲩⲣ̅ⲣⲙ̅ⲙⲁⲟ ⲉⲃⲟⲗ. ϩⲛ̅ ⲧϭⲟⲙ ⲙ̅ⲡⲉⲥϫⲏⲣ. <span style=
  "color:#b00e23">(ⲇ̅)</span> ⲁⲩⲱ ⲁⲓⲥⲱⲧⲙ̅ ⲉⲕⲉⲥⲙⲏ ⲉⲃⲟⲗ ϩⲛ̅ ⲧⲡⲉ. ⲉⲥϫⲱ ⲙ̅ⲙⲟⲥ ϫⲉ
  ⲡⲁⲗⲁⲟⲥ ⲁⲙⲟⲩ ⲉⲃⲟⲗ ⲛ̅ϩⲏⲧⲥ̅. ϫⲉ ⲛ̅ⲛⲉⲧⲉⲧⲛ̅ⲕⲟⲓⲛⲟⲛⲉⲓ ⲛⲉⲥⲛⲟⲃⲉ. ⲁⲩⲱ ⲛ̅ⲛⲉⲧⲛ̅ϫⲓ ⲉⲃⲟⲗ
  ϩⲛ̅ ⲛⲉⲥⲡⲗⲩⲅⲏ. <span style="color:#b00e23">(ⲉ̅)</span> ϫⲉ ⲁ ⲛⲉⲥⲛⲟⲃⲉ ϫⲓⲥⲉ ϣⲁ
  ϩⲣⲁⲓ ⲉⲧⲡⲉ. ⲁⲩⲱ ⲁ ⲡⲛⲟⲩⲧⲉ ⲣ̅ⲡⲙⲉⲉⲩⲉ ⲛ̅ⲛⲉⲥϫⲓⲛ̅ϭⲟⲛⲥ̅. <span style=
  "color:#b00e23">(ⲋ̅)</span> ⲧⲱⲱⲃⲉ ⲛⲁⲥ ⲕⲁⲧⲁ ⲛⲉⲛⲧⲁⲥⲁⲁⲩ. ⲁⲩⲱ ⲛⲉⲥϩⲃⲏⲩⲉ
  ⲛ̅ⲧⲉⲧⲛ̅ⲧⲟⲟⲃⲟⲩ ⲛⲁⲥ. ⲛ̅ⲥⲉⲡⲥⲛⲁⲩ ϩⲙ̅ ⲡⲉⲥϫⲱ ⲛ̅ⲧⲁⲥⲕⲉⲣⲁ ⲙ̅ⲙⲟϥ ⲕⲉⲣⲁ ⲛⲁⲥ ⲛ̅ⲥⲛⲁⲩ.
  <span style="color:#b00e23">(ⲍ̅)</span> ⲛⲉⲥϣⲟⲩϣⲟⲩ ⲙⲛ̅ ⲛⲉⲥϫⲏⲣ. ⲛ̅ⲧⲁⲥϣⲱⲡⲉ
  ⲛ̅ϩⲏⲧⲟⲩ ϯ ⲉⲣⲟⲟⲩ ⲛⲁⲥ ⲛ̅ⲃⲁⲍⲁⲛⲟⲥ ⲁⲩⲱ ⲛ̅ϩⲏⲃⲉ. ϫⲉ ⲉⲥϫⲱ ⲙ̅ⲙⲟⲥ ϩⲙ̅ ⲡⲉⲥϩⲏⲧ. ϫⲉ ⲁⲛⲟⲕ
  ϯⲛⲁϩⲙⲟⲟⲥ ⲁⲛ ⲉⲓⲟ ⲛ̅ⲭⲏⲣⲁ. ⲟⲩⲇⲉ ⲛ̅ϯⲛⲁⲛⲁⲩ ⲁⲛ ⲉϩⲏⲃⲉ. <span style=
  "color:#b00e23">(ⲏ̅)</span> ⲉⲧⲃⲉ ⲡⲁⲓ ϩⲛ̅ ⲟⲩϩⲟⲟⲩ ⲛ̅ⲟⲩⲱⲧ ⲥⲉⲛⲏⲩ ⲛ̅ϭⲓ ⲛⲉⲥⲡⲗⲩⲅⲏ
  ⲧⲏⲣⲟⲩ. ⲡⲙⲟⲩ. ⲁⲩⲱ ⲡϩⲏⲃⲉ. ⲙⲛ̅ ⲡϩⲉⲃⲱⲛ. ⲁⲩⲱ ⲛ̅ⲥⲉⲣⲟⲕϩⲥ̅ ϩⲛ̅ ⲟⲩⲕⲱϩⲧ̅. ϫⲉ ⲟⲩϫⲱⲱⲣⲉ ⲡⲉ
  ⲡϫ̅ⲥ̅ ⲡⲛⲟⲩⲧⲉ ⲉⲧⲕⲣⲓⲛⲉ ⲙ̅ⲙⲟⲥ. <span style="color:#b00e23">(ⲑ̅)</span> ⲁⲩⲱ
  ⲛ̅ⲣ̅ⲣⲱⲟⲩ ⲙ̅ⲡⲕⲁϩ ⲥⲉⲛⲁⲣⲓⲙⲉ ⲛ̅ⲥⲉⲛⲉϩⲡⲉ ⲉϩⲣⲁⲓ ⲉϫⲱⲥ. ⲛⲁⲓ ⲛ̅ⲧⲁⲩⲡⲟⲣⲛⲉⲩⲉ. ⲁⲩⲱ ⲁⲩϫⲏⲣ
  ⲛⲙ̅ⲙⲁⲥ. ⲉⲩϣⲁⲛⲛⲁⲩ ⲉⲡⲕⲁⲡⲛⲟⲥ ⲙ̅ⲡⲉⲥⲣⲱⲕϩ̅ <span style="color:#b00e23">(ⲓ̅)</span>
  ⲉⲩⲁϩⲉⲣⲁⲧⲟⲩ ⲙ̅ⲡⲟⲩⲉ. ⲉⲧⲃⲉ ⲑⲟⲧⲉ ⲛ̅ⲧⲉⲥⲃⲁⲍⲁⲛⲟⲥ ⲉⲩϫⲱ ⲙ̅ⲙⲟⲥ. ϫⲉ ⲟⲩⲟⲓ ⲟⲩⲟⲓ ⲛ̅ⲧⲛⲟϭ
  ⲙ̅ⲡⲟⲗⲓⲥ ⲧⲃⲁⲃⲩⲗⲱⲛ. ⲧⲡⲟⲗⲓⲥ ⲉⲧⲧⲁϫⲣⲏⲩ. ϫⲉ ϩⲛ̅ ⲟⲩⲟⲩⲛⲟⲩ ⲛ̅ⲟⲩⲱⲧ ⲁϥⲉⲓ ⲛ̅ϭⲓ ⲡⲉⲥϩⲁⲡ.
  <span style="color:#b00e23">(ⲓ̅ⲁ̅)</span> ⲛ̅ⲙ̅ⲡⲟⲣⲟⲥ. ⲙ̅ⲡⲕⲁϩ. ⲥⲉⲛⲁⲣⲓⲙⲉ
  ⲛ̅ⲥⲉⲣ̅ϩⲏⲃⲉ. ⲉϩⲣⲁⲓ ⲉϫⲱⲥ. ϫⲉ ⲙⲛ̅ ⲗⲁⲁⲩ ϭⲉ ϣⲟⲟⲡ ⲙ̅ⲡⲉⲩⲁⲩⲁⲁⲛ. <span style=
  "color:#b00e23">(ⲓ̅ⲃ̅)</span> ⲟⲩⲁⲩⲁⲁⲛ ⲛ̅ⲛⲟⲩⲃ ϩⲓ ϩⲁⲧ. ϩⲓ ⲉⲛⲉ ⲙ̅ⲙⲉ ϩⲓ
  ⲙⲁⲣⲅⲁⲣⲓⲧⲏⲥ. ϩⲓ ϣⲛ̅ⲥ. ϩⲓ ϫⲏϭⲉ. ϩⲓ ⲥⲓⲣⲓⲕⲟⲛ. ϩⲓ ⲕⲟⲕⲕⲟⲥ. ϩⲓ ϣⲉⲛⲑⲓⲛⲟⲛ. ϩⲓ ⲥⲕⲉⲟⲥ
  ⲛⲓⲙ ⲛ̅ⲉⲗⲉⲫⲁⲛⲧⲓⲛⲟⲛ. ϩⲓ ⲥⲕⲉⲟⲥ ⲛⲓⲙ ⲛ̅ϣⲉ ⲉϥⲧⲁⲓⲏⲩ. ϩⲓ ϩⲟⲙⲛ̅ⲧ. ϩⲓ ⲡⲉⲛⲓⲡⲉ. ϩⲓ
  ⲙⲁⲣⲙⲁⲣⲟⲛ ϩⲓ ϭⲓⲛⲛⲁⲙⲟⲙⲟⲛ. <span style="color:#b00e23">(ⲓ̅ⲅ̅)</span> ϩⲓ ⲁⲙⲟⲙⲟⲛ.
  ϩⲓ ϣⲟⲩϩⲏⲛⲉ. ϩⲓ ⲥⲧⲟⲓ. ϩⲓ ⲗⲓⲃⲁⲛⲟⲥ. ϩⲓ ⲏⲣⲡ̅. ϩⲓ ⲛⲉϩ. ϩⲓ ⲥⲁⲙⲓⲧ. ϩⲓ ⲧⲃ̅ⲛⲏ. ϩⲓ
  ⲉⲥⲟⲟⲩ. ϩⲓ ϩⲧⲟ. ϩⲓ ⲙⲁⲥⲡⲟⲣⲕ̅. ϩⲓ ϭⲁⲙⲟⲩⲗ. ϩⲓ ⲃⲣϭⲟⲟⲩⲧ. ϩⲓ ϩⲙ̅ϩⲁⲗ. <span style=
  "color:#b00e23">(ⲓ̅ⲇ̅)</span> ⲁⲩⲱ ⲧⲟⲡⲟⲣⲁ ⲛ̅ⲧⲟⲩⲡⲉⲑⲩⲙⲓⲁ ⲛ̅ⲧⲟⲩⲯⲩⲭⲏ ⲁⲥⲃⲱⲕ. ⲁⲩⲱ
  ⲛⲟⲩⲛⲟϭ ⲛ̅ⲧⲣⲩⲫⲏ ⲉⲧⲛⲁϣⲱⲟⲩ ⲁⲩⲧⲁⲕⲟ. ⲁⲩⲱ ⲛ̅ⲥⲉⲛⲁϩⲉ ⲉⲣⲟⲟⲩ ⲁⲛ. <span style=
  "color:#b00e23">(ⲓ̅ⲉ̅)</span> ⲛ̅ⲉⲙⲡⲟⲣⲟⲥ ⲛⲁⲓ ⲛ̅ⲧⲁⲩⲣ̅ⲣⲙ̅ⲙⲁⲟ ⲛ̅ϩⲏⲧⲥ̅
  ⲥⲉⲛⲁⲁϩⲉⲣⲁⲧⲟⲩ ⲙ̅ⲡⲟⲩⲉ. ⲉⲧⲃⲉ ⲑⲟⲧⲉ ⲛ̅ⲧⲉⲥⲃⲁⲍⲁⲛⲟⲥ ⲉⲩⲣⲓⲙⲉ ⲁⲩⲱ ⲉⲩⲣ̅ϩⲃ̅ⲃⲉ.
  <span style="color:#b00e23">(ⲓ̅ⲋ̅)</span> ⲉⲩϫⲱ ⲙ̅ⲙⲟⲥ. ϫⲉ ⲟⲩⲟⲓ ⲟⲩⲟⲓ ⲛ̅ⲧⲛⲟϭ
  ⲙ̅ⲡⲟⲗⲓⲥ. ⲧⲉⲧϭⲟⲟⲗⲉ ⲛ̅ϣⲛ̅ⲥ ϩⲓ ϫⲏϭⲉ ϩⲓ ⲕⲟⲕⲕⲟⲥ. ϩⲓ ⲛⲟⲩⲃ ϩⲓ ⲉⲛⲉ ⲙ̅ⲙⲉ. ϩⲓ
  ⲙⲁⲣⲅⲁⲣⲓⲧⲏⲥ. <span style="color:#b00e23">(ⲓ̅ⲍ̅)</span> ϫⲉ ϩⲛ̅ ⲟⲩⲛⲟⲩ ⲛ̅ⲟⲩⲱⲧ
  ⲁⲥϣⲱϥ ⲛ̅ϭⲓ ϯⲛⲟϭ ⲙ̅ⲙⲛ̅ⲧⲣⲙ̅ⲙⲁⲟ. ⲁⲩⲱ ⲣⲉϥⲣ̅ϩⲙ̅ⲙⲉ ⲛⲓⲙ. ⲙⲛ̅ ⲛⲉⲧⲥϭⲏⲣ ϩⲛ̅ ⲛⲉⲓⲉⲣⲱⲟⲩ.
  ⲙⲛ̅ ⲛ̅ⲛⲉϥ. ⲙⲛ̅ ⲛⲉⲧⲣ̅ϩⲱⲃ ϩⲛ̅ ⲑⲁⲗⲗⲁⲥⲥⲁ. ⲁⲩⲁϩⲉⲣⲁⲧⲟⲩ ⲙ̅ⲡⲟⲩⲉ. <span style=
  "color:#b00e23">(ⲓ̅ⲏ̅)</span> ⲁⲩⲁϣⲕⲁⲕ ⲉⲃⲟⲗ ⲉⲩⲛⲁⲩ ⲉⲡⲕⲁⲡⲛⲟⲥ ⲙ̅ⲡⲉⲥⲣⲱⲕϩ̅ ⲉⲩϫⲱ
  ⲙ̅ⲙⲟⲥ. ϫⲉ ⲛⲓⲙ ⲡⲉⲧⲧⲛ̅ⲧⲱⲛ. ⲉⲧⲉⲓⲡⲟⲗⲓⲥ ⲛⲟϭ. ⲧⲁⲓ ⲛ̅ⲧⲁⲩⲣ̅ⲣⲙ̅ⲙⲁⲟ ⲛ̅ϩⲏⲧⲥ̅ ⲛ̅ϭⲓ
  ⲛ̅ⲁⲣⲭⲱⲛ ⲧⲏⲣⲟⲩ. <span style="color:#b00e23">(ⲓ̅ⲑ̅)</span> ⲁⲩⲱ ⲛⲉⲩⲛⲉϫ ⲉⲓⲧⲛ̅
  ⲉϫⲛ̅ ⲛⲉⲩⲁⲡⲏⲩⲉ ⲉⲩϫⲓϣⲕⲁⲕ ⲉⲃⲟⲗ ⲉⲩⲣⲓⲙⲉ. ⲉⲩⲣ̅ϩⲏⲃⲉ ⲉⲩϫⲱ ⲙ̅ⲙⲟⲥ. ϫⲉ ⲟⲩⲟⲓ ⲟⲩⲟⲓ ⲛ̅ⲧⲛⲟϭ
  ⲙ̅ⲡⲟⲗⲓⲥ. ⲧⲁⲓ ⲛ̅ⲧⲁⲩⲣ̅ⲣⲙ̅ⲙⲁⲟ ⲛ̅ϩⲏⲧⲥ̅ ⲛ̅ϭⲓ ⲛⲉⲧⲉⲟⲩⲛ̅ⲧⲁⲩ ⲛⲉϫⲏⲩ ϩⲛ̅ ⲑⲁⲗⲗⲁⲥⲥⲁ ⲉⲃⲟⲗ
  ϩⲛ̅ ⲧⲉⲥⲙⲛ̅ⲧⲣⲙ̅ⲙⲁⲟ. ϫⲉ ϩⲛ̅ ⲟⲩⲟⲩⲛⲟⲩ ⲛ̅ⲟⲩⲱⲧ ⲁⲥⲣ̅ϫⲁⲓⲉ: <span style=
  "color:#b00e23">(ⲕ̅)</span> ⲉⲩⲫⲣⲁⲛⲉ ⲧⲡⲉ ⲉϩⲣⲁⲓ ⲉϫⲱⲥ. ⲁⲩⲱ ⲛⲉⲧⲟⲩⲁⲁⲃ. ⲁⲩⲱ
  ⲛ̅ⲁⲡⲟⲥⲧⲟⲗⲟⲥ ⲙⲛ̅ ⲛⲉⲡⲣⲟⲫⲩⲧⲏⲥ. ϫⲉ ⲁ ⲡⲛⲟⲩⲧⲉ ⲕⲣⲓⲛⲉ ⲙ̅ⲡⲉⲧⲛ̅ϩⲁⲡ ⲉⲃⲟⲗ ⲛ̅ϩⲏⲧⲥ̅.
  <span style="color:#b00e23">(ⲕ̅ⲁ̅)</span> ⲁⲩⲱ ⲟⲩⲁⲅⲅⲉⲗⲟⲥ ⲛ̅ϫⲱⲱⲣⲉ. ⲁϥϥⲓ ⲛ̅ⲟⲩⲛⲟϭ
  ⲛ̅ⲱⲛⲉ ⲛ̅ⲑⲉ ⲛ̅ⲟⲩⲱⲛⲉ ⲛⲛⲟⲩⲧ. ⲁϥⲛⲟϫϥ̅ ⲉϩⲣⲁⲓ ⲉⲑⲁⲗⲗⲁⲥⲥⲁ ⲉϥϫⲱ ⲙ̅ⲙⲟⲥ. ϫⲉ ⲧⲁⲓ ⲧⲉ ⲑⲉ
  ⲉⲧⲟⲩⲛⲁⲧⲁⲩⲟ ⲉϩⲣⲁⲓ ϩⲛ̅ ⲟⲩⲥϣⲛⲉ ⲛ̅ⲧⲃⲁⲃⲩⲗⲱⲛ ⲧⲛⲟϭ ⲙ̅ⲡⲟⲗⲓⲥ ⲛ̅ⲥⲉⲧⲙ̅ϩⲉ ⲉⲣⲟⲥ.
  <span style="color:#b00e23">(ⲕ̅ⲃ̅)</span> ⲁⲩⲱ ⲛ̅ϭⲓⲑⲁⲣⲟⲧⲟⲥ ϩⲓ ⲙⲟⲩⲥⲓⲕⲟⲛ. ϩⲓ
  ⲣⲉϥϫⲱ ϩⲓ ⲥⲁⲗⲡⲓⲅⲝ ⲛ̅ⲛⲉⲩⲥⲱⲧⲙ̅ ⲉⲣⲟⲟⲩ ⲛ̅ϩⲏⲧⲉ ϫⲓⲛ ⲛ̅ⲧⲉⲛⲟⲩ. ⲁⲩⲱ ⲧⲉⲭⲛⲓⲧⲏⲥ ⲛⲓⲙ
  ⲛ̅ⲧⲉⲭⲛⲏ ⲛⲓⲙ. ⲛ̅ⲛⲉⲩϭⲛ̅ⲧⲟⲩ ⲛ̅ϩⲏⲧⲉ ϫⲓⲛ ⲛ̅ⲧⲉⲛⲟⲩ. ⲁⲩⲱ ⲛ̅ⲛⲉⲩⲥⲱⲧⲙ̅ ϩⲣⲟⲟⲩ ⲙ̅ⲙⲁⲭⲁⲛⲏ
  ⲛ̅ϩⲏⲧⲉ ϫⲓⲛ ⲛ̅ⲧⲉⲛⲟⲩ. <span style="color:#b00e23">(ⲕ̅ⲅ̅)</span> ⲟⲩⲇⲉ ⲥⲙⲏ
  ⲙ̅ⲡⲁⲧϣⲉⲗⲉⲉⲧ ϩⲓ ϣⲉⲗⲉⲉⲧ. ⲟⲩⲇⲉ ⲛ̅ⲛⲉⲩϫⲉⲣⲉ ϩⲏⲃⲥ̅ ⲛ̅ϩⲏⲧⲉ ϫⲓⲛ ⲛ̅ⲧⲉⲛⲟⲩ. ⲛ̅ⲛⲟϭ ⲛ̅ⲧⲉ
  ⲡⲕⲁϩ ⲛⲉⲩⲟ ⲛ̅ⲉϣⲱⲧ ⲛⲉ. ϫⲉ ϩⲣⲁⲓ ϩⲛ̅ ⲛ̅ⲟⲩⲙⲛ̅ⲧⲣⲉϥⲡⲁϩⲣⲉ. ⲁⲩⲡⲗⲁⲛⲁ ⲛ̅ϭⲓ ⲛ̅ϩⲉⲑⲛⲟⲥ
  ⲧⲏⲣⲟⲩ. <span style="color:#b00e23">(ⲕ̅ⲇ̅)</span> ⲁⲩⲱ ⲛ̅ⲧⲁⲩϩⲉ ⲉⲡⲉⲥⲛⲟϥ
  ⲛ̅ⲛⲉⲡⲣⲟⲫⲩⲧⲏⲥ ⲛ̅ϩⲏⲧⲥ̅ ⲙⲛ̅ ⲡⲁ ⲛⲉⲧⲟⲩⲁⲁⲃ ⲙⲛ̅ ⲟⲩⲟⲛ ⲛⲓⲙ ⲛ̅ⲧⲁⲩϩⲟⲧⲃⲟⲩ ϩⲓϫⲙ̅ ⲡⲕⲁϩ.</p>

  <h3 id="apocalypse19">19</h3>

  <p><span style="color:#b00e23">(ⲁ̅)</span> ⲙⲛ̅ⲛ̅ⲥⲁ ⲛⲁⲓ ⲁⲓⲥⲱⲧⲙ̅ ⲉⲩⲛⲟϭ ⲛ̅ⲥⲙⲏ.
  ⲛ̅ⲑⲉ ⲛ̅ⲟⲩⲙⲏⲏϣⲉ ⲉⲛⲁϣⲱϥ ϩⲛ̅ ⲧⲡⲉ. ⲉⲩϫⲱ ⲙ̅ⲙⲟⲥ ϫⲉ ⲁⲗⲗⲏⲗⲟⲩⲓⲁ. ⲡⲟⲩϫⲁⲓ ⲙⲛ̅ ⲡⲉⲟⲟⲩ ⲙⲛ̅
  ⲧϭⲟⲙ ⲙ̅ⲡⲉⲛⲛⲟⲩⲧⲉ. <span style="color:#b00e23">(ⲃ̅)</span> ϫⲉ ϩⲉⲛⲙⲉ ⲛⲉ ⲁⲩⲱ
  ϩⲉⲛⲇⲓⲕⲁⲓⲟⲥⲩⲛⲏ ⲛⲉ ⲛⲉⲕϩⲁⲡ. ϫⲉ ⲁⲕⲕⲣⲓⲛⲉ ⲛ̅ⲧⲡⲟⲣⲛⲏ ⲧⲁⲓ ⲛⲧ̅ⲁⲥⲧⲁⲕⲉ ⲡⲕⲁϩ ϩⲛ̅
  ⲧⲉⲥⲡⲟⲣⲛⲓⲁ. ⲁⲩⲱ ⲁϥϫⲓ ⲙ̅ⲡⲉⲕⲃⲁ ⲙ̅ⲡⲉⲥⲛⲟϥ ⲛ̅ⲛⲉϥϩⲙ̅ϩⲁⲗ ⲉⲃⲟⲗ ϩⲛ̅ ⲛⲉⲥϭⲓϫ.
  <span style="color:#b00e23">(ⲅ̅)</span> ⲁⲩⲱ ⲡⲉϫⲁⲩ ⲙ̅ⲡⲙⲉϩⲥⲡ̅ⲥⲛⲁⲩ ϫⲉ ⲁⲗⲗⲏⲗⲟⲩⲓⲁ.
  ⲁⲩⲱ ⲡⲉⲥⲕⲁⲡⲛⲟⲥ ⲛⲏⲩ ⲉϩⲣⲁⲓ ϣⲁ ⲉⲛⲉϩ ⲛ̅ⲉⲛⲉϩ. <span style=
  "color:#b00e23">(ⲇ̅)</span> ⲁⲩⲱ ⲡϫⲟⲩⲧⲁϥⲧⲉ ⲙ̅ⲡⲣⲉⲥⲃⲉⲧⲉⲣⲟⲥ ⲁⲩⲡⲁϩⲧⲟⲩ ⲙⲛ̅ ⲡⲉϥⲧⲟⲟⲩ
  ⲛ̅ⲍⲱⲟⲛ ⲁⲩⲟⲩⲱϣⲧ̅ ⲙ̅ⲡⲛⲟⲩⲧⲉ ⲉⲧϩⲙⲟⲟⲥ ϩⲓ ⲡⲉⲑⲣⲟⲛⲟⲥ ⲉⲩϫⲱ ⲙ̅ⲙⲟⲥ ϫⲉ ϩⲁⲙⲏⲛ ⲁⲗⲗⲏⲗⲟⲩⲓⲁ.
  <span style="color:#b00e23">(ⲉ̅)</span> ⲁⲩⲱ ⲁ ϩⲉⲛⲥⲙⲏ ⲉⲓ ⲉⲃⲟⲗ ϩⲙ̅ ⲡⲉⲑⲣⲟⲛⲟⲥ
  ⲉⲩϫⲱ ⲙ̅ⲙⲟⲥ. ϫⲉ ⲥⲙⲟⲩ ⲉⲡⲛⲟⲩⲧⲉ ⲛⲉϥϩⲙ̅ϩⲁⲗ ⲧⲏⲣⲟⲩ ⲉⲧⲣ̅ϩⲟⲧⲉ ϩⲏⲧϥ̅ ⲛ̅ⲕⲟⲩⲓ ⲙⲛ̅ ⲛ̅ⲛⲟϭ.
  <span style="color:#b00e23">(ⲋ̅)</span> ⲁⲩⲱ ⲁⲓⲥⲱⲧⲙ̅ ⲉⲩⲥⲙⲏ ⲛ̅ⲑⲉ ⲛ̅ⲟⲩⲛⲟϭ
  ⲙ̅ⲙⲏⲏϣⲉ. ⲁⲩⲱ ⲛ̅ⲑⲉ ⲙ̅ⲡⲉϩⲣⲟⲟⲩ ⲛ̅ϩⲉⲛⲙⲟⲟⲩⲉ ⲉⲛⲁϣⲱⲟⲩ. ⲁⲩⲱ ⲛ̅ⲑⲉ ⲛ̅ⲧⲉⲥⲙⲏ ⲛ̅ϩⲉⲛⲛⲟϭ
  ⲛ̅ϩⲣⲟⲩⲃⲃⲁⲓ ⲉⲛⲁϣⲱⲟⲩ ⲉⲩϫⲱ ⲙ̅ⲙⲟⲥ ϫⲉ ⲁⲗⲗⲏⲗⲟⲩⲓⲁ. ϫⲉ ⲁϥⲣ̅ⲣⲟ ϣⲁ ⲉⲛⲉϩ ⲛ̅ⲉⲛⲉϩ ⲛ̅ϭⲓ
  ⲡϫ̅ⲥ̅ ⲡⲉⲛⲛⲟⲩⲧⲉ. ⲡⲡⲁⲛⲧⲱⲕⲣⲁⲧⲱⲣ. <span style="color:#b00e23">(ⲍ̅)</span>
  ⲙⲁⲣⲛ̅ⲣⲁϣⲉ ⲛ̅ⲧⲉⲛϯⲗⲏⲗ. ⲛ̅ⲧⲉⲛϯⲉⲟⲟⲩ ⲛⲁϥ ϫⲉ ⲁϥⲉⲓ ⲛ̅ϭⲓ ⲡⲅⲁⲙⲟⲥ ⲙ̅ⲡⲉϩⲓⲉⲓⲃ. ⲁⲩⲱ
  ⲧⲉϥϣⲉⲗⲉⲉⲧ ⲁⲥⲥⲟⲃⲧⲉ ⲙ̅ⲙⲟⲥ. <span style="color:#b00e23">(ⲏ̅)</span> ⲁⲩⲱ ⲁⲩϯ ⲛⲁⲥ
  ⲉⲧⲣⲉⲥϭⲟⲟⲗⲉⲥ ⲛ̅ⲟⲩϣⲛ̅ⲥ ⲉϥⲟⲩⲟⲃϣ̅ ⲉⲛⲁⲛⲟⲩϥ ⲉϥⲟⲩⲁⲁⲃ. ⲡϣⲛ̅ⲥ ⲅⲁⲣ ⲛⲉ ⲛ̅ⲇⲓⲕⲁⲓⲱⲙⲁ
  ⲛ̅ⲛⲉⲧⲟⲩⲁⲃ. <span style="color:#b00e23">(ⲑ̅)</span> ⲁⲩⲱ ⲡⲉϫⲁϥ ⲛⲁⲓ ϫⲉ ⲥϩⲁⲓ. ϫⲉ
  ⲛⲁⲓⲁⲧⲟⲩ. ⲛ̅ⲛⲉⲛⲧⲁⲩⲧⲁϩⲙⲟⲩ ⲉⲡⲇⲓⲡⲛⲟⲛ ⲛ̅ⲧϣⲉⲗⲉⲉⲧ ⲙ̅ⲡⲉϩⲓⲉⲓⲃ. ⲡⲉϫⲁϥ ⲛⲁⲓ ϫⲉ ϩⲉⲛⲙⲉ ⲛⲉ
  ⲛⲉⲓϣⲁϫⲉ ⲛ̅ⲧⲁⲓϫⲟⲟⲩ. ⲁⲩⲱ ⲛⲁ ⲛⲟⲩⲧⲉ ⲛⲉ. <span style="color:#b00e23">(ⲓ̅)</span>
  ⲁⲩⲱ ⲁⲓⲡⲁϩⲧ̅ ⲙ̅ⲡⲙ̅ⲧⲟ ⲉⲃⲟⲗ ⲛ̅ⲛⲉϥⲟⲩⲣⲏⲏⲧⲉ ⲉⲧⲣⲁⲟⲩⲱϣⲧ̅ ⲛⲁϥ. ⲁⲩⲱ ⲡⲉϫⲁϥ ⲛⲁⲓ ϫⲉ
  ⲙ̅ⲡⲣ̅ϭⲱϣⲧ̅ ⲉⲃⲟⲗ ϫⲉ ⲁⲛⲅ̅ ⲡⲉⲕϣⲃⲏⲣ ϩⲙ̅ϩⲁⲗ. ⲙⲛ̅ ⲛⲉⲕⲕⲉⲥⲛⲏⲩ. ⲛⲁⲓ ⲉⲛⲉⲟⲩⲛ̅ⲧⲁⲩ
  ⲧⲙⲛ̅ⲧⲙⲛ̅ⲧⲣⲉ ⲛ̅ⲓ̅ⲥ̅ ⲡⲉⲭ̅ⲥ̅. ⲟⲩⲱϣⲧ̅ ⲙ̅ⲡⲛⲟⲩⲧⲉ. ⲧⲙⲛ̅ⲧⲙⲛ̅ⲧⲣⲉ ⲅⲁⲣ ⲛ̅ⲓ̅ⲥ̅ ⲡⲉ ⲡⲉⲡⲛ̅ⲁ̅
  ⲛ̅ⲧⲉ ⲡⲣⲟⲫⲩⲧⲓⲁ. <span style="color:#b00e23">(ⲓ̅ⲁ̅)</span> ⲁⲓⲛⲁⲩ ⲉⲧⲡⲉ ⲉⲥⲟⲩⲏⲛ.
  ⲁⲩⲱ ⲉⲓⲥ ⲟⲩϩⲧⲟ ⲛ̅ⲟⲩⲟⲃϣ̅. ⲉⲩⲙⲟⲩⲧⲉ ⲉⲡⲉⲧⲧⲁⲗⲉ ⲉⲣⲟϥ ϫⲉ ⲡⲡⲓⲥⲧⲟⲥ. ⲁⲩⲱ ⲡⲙⲉ. ⲉϥⲛⲁⲕⲣⲓⲛⲉ.
  ⲁⲩⲱ ⲛⲉϥⲙⲓϣⲉ ϩⲛ̅ ⲟⲩⲇⲓⲕⲁⲓⲟⲥⲩⲛⲏ. <span style="color:#b00e23">(ⲓ̅ⲃ̅)</span>
  ⲛⲉϥⲃⲁⲗ ⲇⲉ ⲉⲩⲟ ⲛ̅ⲑⲉ ⲛ̅ⲟⲩϣⲁϩ ⲛ̅ⲕⲱϩⲧ̅. ⲉⲩⲛ̅ ⲟⲩⲙⲏⲏϣⲉ ⲛ̅ϭⲣⲏⲡⲉ ϩⲓϫⲛ̅ ⲧⲉϥⲁⲡⲏ.
  ⲉⲩⲛ̅ⲧⲁϥ ⲟⲩⲣⲁⲛ ⲉϥⲥⲏϩ. ⲉⲙⲛ̅ ⲗⲁⲁⲩ ⲥⲟⲟⲩⲛ ⲙ̅ⲙⲟϥ. ⲉⲓⲙⲏⲧⲉ ⲛ̅ⲧⲟϥ. <span style=
  "color:#b00e23">(ⲓ̅ⲅ̅)</span> ⲉϥϭⲟⲟⲗⲉ ⲛ̅ⲟⲩϩⲟⲓⲧⲉ ⲉϥϫⲏϭ ϩⲛ̅ ⲟⲩⲥⲛⲟϥ. ⲁⲩⲱ ⲁⲩⲙⲟⲩⲧⲉ
  ⲉⲡⲉϥⲣⲁⲛ ϫⲉ ⲡϣⲁϫⲉ ⲙ̅ⲡⲛⲟⲩⲧⲉ. <span style="color:#b00e23">(ⲓ̅ⲇ̅)</span> ⲁⲩⲱ
  ⲛⲉϥⲥⲧⲣⲁⲧⲉⲩⲙⲁ ⲉⲧϩⲛ̅ ⲧⲡⲉ. ⲛⲉⲩⲟⲩⲏⲏϩ ⲛ̅ⲥⲱϥ ⲡⲉ ⲉⲩⲧⲁⲗⲏⲩ ⲉϩⲉⲛϩⲧⲟ ⲛ̅ⲟⲩⲟⲃϣ. ⲉⲩϭⲟⲟⲗⲉ
  ⲛ̅ϩⲉⲛϣⲛⲥ ⲉⲩⲟⲩⲟⲃϣ̅. ⲁⲩⲱ ⲉⲩⲧⲃ̅ⲃⲏⲩ. <span style="color:#b00e23">(ⲓ̅ⲉ̅)</span>
  ⲁⲩⲱ ⲛⲉⲩⲛ̅ ⲟⲩⲥⲏϥⲉ. ⲉⲥⲧⲏⲙ ⲛⲏⲩ ⲉⲃⲟⲗ ϩⲛ̅ ⲣⲱϥ. ϫⲉⲕⲁⲥ ϩⲣⲁⲓ ⲛ̅ϩⲏⲧⲥ̅ ⲉϥⲉⲡⲁⲧⲁⲥⲥⲉ.
  ⲛ̅ϩⲉⲑⲛⲟⲥ ⲧⲏⲣⲟⲩ. ⲁⲩⲱ ⲛ̅ⲧⲟϥ ⲡⲉⲧⲛⲁⲙⲟⲟⲛⲉ ⲙ̅ⲙⲟⲟⲩ ϩⲛ̅ ⲟⲩϭⲉⲣⲱⲃ ⲙ̅ⲡⲉⲛⲓⲡⲉ. ⲁⲩⲱ ⲛ̅ⲧⲟϥ
  ⲡⲉⲧⲛⲁϩⲱⲙ ⲛ̅ⲧⲉϩⲣⲱⲧ. ⲙ̅ⲡⲏⲣⲡ̅ ⲛ̅ⲧⲟⲣⲅⲏ ⲙ̅ⲡϭⲱⲛⲧ̅ ⲙ̅ⲡⲛⲟⲩⲧⲉ. ⲡⲡⲁⲛⲧⲱⲕⲣⲁⲧⲱⲣ.
  <span style="color:#b00e23">(ⲓ̅ⲋ̅)</span> ⲉⲩⲛ̅ ⲟⲩⲣⲁⲛ ⲉϥⲥⲏϩ ⲉϫⲙ̅ ⲡⲉϥϩⲟⲓⲧⲉ ⲙⲛ̅
  ⲡⲉϥⲙⲉⲣⲟⲥ. ϫⲉ ⲡⲣ̅ⲣⲟ ⲛ̅ⲛⲉⲣ̅ⲣⲱⲟⲩ ⲡⲉ. ⲁⲩⲱ ⲡϫ̅ⲥ̅ ⲛⲉⲛϫⲓⲥⲟⲟⲩⲉ. <span style=
  "color:#b00e23">(ⲓ̅ⲍ̅)</span> ⲁⲩⲱ ⲁⲓⲛⲁⲩ ⲉⲕⲉⲁⲅⲅⲉⲗⲟⲥ ⲉϥⲁϩⲉⲣⲁⲧϥ̅ ⲉϫⲙ̅ ⲡⲣⲏ.
  ⲉϥⲁϣⲕⲁⲕ ⲉⲃⲟⲗ ϩⲛ̅ ⲟⲩⲛⲟϭ ⲛ̅ⲥⲙⲏ ⲉϥϫⲱ ⲙ̅ⲙⲟⲥ. ⲉⲛϩⲁⲗⲁⲁⲧⲉ ⲉⲧϩⲏⲗ ⲛ̅ⲧⲙⲏⲏⲧⲉ ⲛ̅ⲧⲡⲉ. ϫⲉ
  ⲁⲙⲏⲓⲧⲛ̅ ⲥⲱⲟⲩϩ ⲉϩⲟⲩⲛ ⲉⲡⲇⲓⲡⲛⲟⲛ ⲛⲟϭ ⲛ̅ⲧⲉ ⲡⲛⲟⲩⲧⲉ. <span style=
  "color:#b00e23">(ⲓ̅ⲏ̅)</span> ϫⲉ ⲉⲧⲉⲧⲛⲁⲟⲩⲱⲙ ⲛⲉⲛⲥⲁⲣⲝ ⲛ̅ⲛⲉⲣ̅ⲣⲱⲟⲩ. ⲙⲛ̅
  ⲛ̅ⲭⲓⲗⲓⲁⲣⲭⲟⲥ. ⲙⲛ̅ ⲛ̅ϫⲱⲱⲣⲉ. ⲙⲛ̅ ⲛⲉϩⲧⲱⲱⲣ. ⲙⲛ̅ ⲛⲉⲧⲁⲗⲉ ⲉⲣⲟⲟⲩ. ⲙⲛ̅ ⲛ̅ϩⲙ̅ϩⲁⲗ ⲙⲛ̅
  ⲛ̅ⲣⲙ̅ϩⲉ. ⲙⲛ̅ ⲛ̅ⲕⲟⲩⲓ ⲙⲛ̅ ⲛ̅ⲛⲟϭ. <span style="color:#b00e23">(ⲓ̅ⲑ̅)</span> ⲁⲩⲱ
  ⲁⲓⲛⲁⲩ ⲉⲡⲉⲑⲩⲣⲓⲟⲛ. ⲙⲛ̅ ⲛⲉϥⲉⲣⲱⲟⲩ. ⲙⲛ̅ ⲡⲉϥⲥⲧⲣⲁⲧⲉⲩⲙⲁ. ⲉⲁⲩⲥⲱⲟⲩϩ ⲉⲉⲓⲣⲉ. ⲛ̅ⲟⲩⲡⲟⲗⲩⲙⲟⲥ.
  ⲙⲛ̅ ⲡⲉⲧⲧⲁⲗⲏⲩ ⲉⲡⲉϩⲧⲟ ⲛ̅ⲟⲩⲟⲃϣ̅. ⲙⲛ̅ ⲡⲉϥⲥⲧⲣⲁⲧⲉⲩⲙⲁ. <span style=
  "color:#b00e23">(ⲕ̅)</span> ⲁⲩⲱ ⲁϥϭⲱⲡⲉ ⲙ̅ⲡⲉⲑⲩⲣⲓⲟⲛ. ⲙⲛ̅ ⲛⲉⲧⲛⲙ̅ⲙⲁϥ. ⲙⲛ̅
  ⲡⲉⲡⲣⲟⲫⲩⲧⲏⲥ ⲛ̅ⲛⲟⲩϫ ⲉⲧⲛⲙ̅ⲙⲁϥ. ⲙⲛ̅ ⲡⲉⲛⲧⲁϥⲉⲓⲣⲉ ⲛ̅ⲙ̅ⲙⲁⲉⲓⲛ ⲙ̅ⲡⲉϥⲙ̅ⲧⲟ ⲉⲃⲟⲗ. ⲛⲁⲓ
  ⲛ̅ⲧⲁϥⲡⲗⲁⲛⲁ ⲛ̅ϩⲏⲧⲟⲩ ⲛ̅ⲛⲉⲛⲧⲁⲩϫⲓ ⲙ̅ⲡⲉⲥϩⲁⲓ ⲙ̅ⲡⲉⲑⲩⲣⲓⲟⲛ. ⲙⲛ̅ ⲛⲉⲛⲧⲁⲩⲟⲩⲱϣⲧ̅
  ⲛ̅ⲧⲉϥϩⲓⲕⲱⲛ. ⲁⲩⲛⲟϫⲟⲩ ⲙ̅ⲡⲉⲥⲛⲁⲩ ⲉⲩⲟⲛϩ ⲉϩⲣⲁⲓ ⲉⲧⲗⲩⲙⲛⲏ ⲛⲥⲁⲧⲉ. ⲉⲧϫⲉⲣⲟ ϩⲛ̅ ⲟⲩⲑⲏⲛ.
  <span style="color:#b00e23">(ⲕ̅ⲁ̅)</span> ⲁⲩⲱ ⲡⲕⲉⲥⲉⲡⲏ ⲁⲩⲙⲟⲩ ϩⲛ̅ ⲧⲥⲏϥⲉ
  ⲙ̅ⲡⲉⲧⲧⲁⲗⲉ ⲉⲡⲉϥϩⲟ. ⲧⲁⲓ ⲛ̅ⲧⲁⲥⲉⲓ ⲉⲃⲟⲗ ϩⲛ̅ ⲧⲉϥⲧⲁⲡⲣⲟ. ⲁⲩⲱ ⲛ̅ϩⲁⲗⲁⲁⲧⲉ ⲧⲏⲣⲟⲩ. ⲁⲩⲥⲉⲓ
  ⲉⲃⲟⲗ ϩⲛ̅ ⲛⲉⲩⲥⲁⲣⲝ̅.</p>

  <h3 id="apocalypse20">20</h3>

  <p><span style="color:#b00e23">(ⲁ̅)</span> ⲁⲓⲛⲁⲩ ⲉⲩⲁⲅⲅⲉⲗⲟⲥ ⲉϥⲛⲏⲩ ⲉⲃⲟⲗ ϩⲛ̅
  ⲧⲡⲉ. ⲉⲣⲉ ⲛ̅ϣⲟϣⲧ̅ ⲙ̅ⲡⲛⲟⲩⲛ ⲛ̅ⲛ̅ⲧⲟⲟⲧϥ̅. ⲙⲛ̅ ⲟⲩⲛⲟϭ ⲛ̅ϩⲁⲗⲩⲥⲓⲥ ϩⲛ̅ ⲧⲉϥϭⲓϫ.
  <span style="color:#b00e23">(ⲃ̅)</span> ⲁⲩⲱ ⲁϥⲁⲙⲁϩⲧⲉ ⲙ̅ⲡⲉⲇⲣⲁⲕⲱⲛ ⲡϩⲟϥ
  ⲛ̅ⲁⲣⲭⲁⲓⲟⲥ. ⲉⲧⲉ ⲡⲁⲓ ⲡⲉ ⲡⲇⲓⲁⲃⲟⲗⲟⲥ ⲡⲥⲁⲧⲁⲛⲁⲥ. ⲁⲩⲱ ⲁϥⲙⲟⲣϥ̅ ⲛ̅ϣⲟ ⲛ̅ⲣⲟⲙⲡⲉ.
  <span style="color:#b00e23">(ⲅ̅)</span> ⲁϥⲛⲟϫϥ̅ ⲉⲡⲉⲥⲏⲧ ⲉⲡⲛⲟⲩⲛ ⲁϥϣⲧⲁⲙ ⲉⲣⲱϥ.
  ⲁⲩⲱ ⲁϥⲧⲱⲱⲃⲉ ⲉⲣⲱϥ. ϫⲉ ⲛ̅ⲛⲉϥⲡⲗⲁⲛⲁ ϭⲉ ⲛ̅ⲉⲛϩⲉⲑⲛⲟⲥ. ϣⲁ ⲛ̅ⲧⲉ ⲧϣⲟ ⲛ̅ⲣⲟⲙⲡⲉ ϫⲱⲕ ⲉⲃⲟⲗ.
  ⲙⲛ̅ⲛ̅ⲥⲁ ⲛⲁⲓ ⲥⲉⲛⲁⲃⲟⲗϥ̅ ⲉⲃⲟⲗ ⲛ̅ⲕⲉⲕⲟⲩⲓ ⲛ̅ⲟⲩⲟⲉⲓϣ. <span style=
  "color:#b00e23">(ⲇ̅)</span> ⲙⲛ̅ⲛ̅ⲥⲁ ⲛⲁⲓ ⲁⲓⲛⲁⲩ ⲉϩⲉⲛⲑⲣⲟⲛⲟⲥ. ⲁⲩⲱ ⲁⲩϩⲙⲟⲟⲥ ϩⲓϫⲱⲟⲩ
  ⲁⲩϯ ⲛⲁⲩ ⲛ̅ⲟⲩϩⲁⲡ. ⲁⲩⲱ ⲁⲓⲛⲁⲩ ⲉⲧⲉⲯⲩⲭⲏ ⲛ̅ⲛⲉⲛⲧⲁⲩⲙⲟⲟⲩⲧⲟⲩ ⲉⲧⲃⲉ ⲙⲛ̅ⲧⲙⲛ̅ⲧⲣⲉ ⲛ̅ⲓ̅ⲥ̅.
  ⲁⲩⲱ ⲉⲧⲃⲉ ⲡϣⲁϫⲉ ⲙ̅ⲡⲛⲟⲩⲧⲉ. ⲁⲩⲱ ⲛⲉⲧⲉ ⲙ̅ⲡⲟⲩⲱϣⲧ̅ ⲙ̅ⲡⲉⲑⲩⲣⲓⲟⲛ ⲙⲛ̅ ⲧⲉϥϩⲓⲕⲱⲛ. ⲁⲩⲱ ⲛⲉⲧⲉ
  ⲙ̅ⲡⲟⲩϫⲓ ⲙ̅ⲡⲉϥⲙⲁⲉⲓⲛ ⲉϫⲛ̅ ⲧⲉⲩⲧⲉϩⲛⲉ. ⲏ ⲉϫⲛ̅ ⲛⲉⲩϭⲓϫ. ⲁⲩⲱⲛϩ̅ ⲁⲩⲱ ⲁⲩⲣ̅ⲣ̅ⲣⲟ ⲙⲛ̅
  ⲡⲉⲭⲣ̅ⲥ̅ ⲛ̅ϣⲟ ⲛ̅ⲣⲟⲙⲡⲉ. <span style="color:#b00e23">(ⲉ̅)</span> ⲡⲕⲉⲥⲉⲉⲡⲏ ⲇⲉ
  ⲛ̅ⲛⲉⲧⲙⲟⲟⲩⲧ ⲙ̅ⲡⲟⲩⲱⲛϩ̅ ϣⲁⲛⲧⲟⲩϫⲱⲕ ⲉⲃⲟⲗ ⲛ̅ϭⲓ ⲧϣⲟ ⲛ̅ⲣⲟⲙⲡⲉ. ⲧⲁⲓ ⲧⲉ ⲧϣⲟⲣⲡ̅
  ⲛ̅ⲁⲛⲁⲥⲧⲁⲥⲓⲥ. <span style="color:#b00e23">(ⲋ̅)</span> ⲛⲁⲓⲁⲧϥ̅ ⲁⲩⲱ ϥⲟⲩⲁⲁⲃ ⲛ̅ϭⲓ
  ⲡⲉⲧⲉ ⲟⲩⲛ̅ⲧϥ̅ ⲟⲩⲙⲉⲣⲟⲥ ϩⲛ̅ ⲧϣⲟⲣⲡ̅ ⲛ̅ⲁⲛⲁⲥⲧⲁⲥⲓⲥ. ϫⲉ ⲙⲛ̅ⲧⲉ ⲡⲙⲉϩⲥⲛⲁⲩ ⲙ̅ⲙⲟⲩ ⲉⲝⲟⲩⲥⲓⲁ
  ⲉϩⲣⲁⲓ ⲉϫⲙ̅ ⲡⲁⲓ. ⲁⲗⲗⲁ ⲉⲩⲛⲁϣⲱⲡⲉ ⲛ̅ⲟⲩⲏⲏⲃ ⲙ̅ⲡⲛⲟⲩⲧⲉ ⲙⲛ̅ ⲡⲉϥⲭⲣ̅ⲥ̅. ⲁⲩⲱ ⲥⲉⲛⲁⲣ̅ⲣ̅ⲣⲟ
  ⲛⲙ̅ⲙⲁϥ ⲛ̅ⲧϣⲟ ⲛ̅ⲣⲟⲙⲡⲉ. <span style="color:#b00e23">(ⲍ̅)</span> ϩⲟⲧⲁⲛ ⲇⲉ
  ⲉⲩϣⲁⲛϫⲱⲕ ⲉⲃⲟⲗ ⲛ̅ϭⲓ ⲧϣⲟ ⲛ̅ⲣⲟⲙⲡⲉ. ⲥⲉⲛⲁⲃⲱⲗ ⲉⲃⲟⲗ ⲙ̅ⲡⲥⲁⲧⲁⲛⲁⲥ ϩⲛ̅ ϩⲉⲛⲙⲣ̅ⲣⲉ.
  <span style="color:#b00e23">(ⲏ̅)</span> ⲛϥ̅ⲉⲓ ⲉⲃⲟⲗ ⲉⲡⲗⲁⲛⲁ ⲛ̅ⲧⲟⲓⲕⲟⲩⲙⲉⲛⲏ.
  ⲉⲥⲱⲟⲩϩ ⲉϩⲟⲩⲛ ⲛ̅ⲛ̅ⲅⲱⲅ ⲙⲛ̅ ⲙⲁⲅⲱⲅ. ⲉⲃⲟⲗ ϩⲙ̅ ⲡⲉϥⲧⲟⲟⲩ ⲛ̅ⲕⲟⲟϩ ⲙ̅ⲡⲕⲁϩ. ⲉϩⲟⲩⲛ
  ⲉⲡⲡⲟⲗⲩⲙⲟⲥ. ⲉⲩⲟ ⲛ̅ⲑⲉ ⲙ̅ⲡϣⲱ ⲛ̅ⲑⲁⲗⲗⲁⲥⲥⲁ. <span style="color:#b00e23">(ⲑ̅)</span>
  ⲁⲩⲱ ⲁⲩⲉⲓ ⲉϩⲣⲁⲓ ⲉϫⲙ̅ ⲡⲡⲱϭϫ̅ ⲙ̅ⲡⲕⲁϩ. ⲁⲩⲕⲱⲧⲉ ⲉⲧⲡⲁⲣⲉⲙⲃⲟⲗⲏ ⲛ̅ⲛⲉⲧⲟⲩⲁⲁⲃ. ⲙⲛ̅ ⲧⲡⲟⲗⲓⲥ
  ⲙ̅ⲡⲙⲉⲣⲓⲧ. ⲁⲩⲕⲱϩⲧ̅ ⲉⲓ ⲉⲃⲟⲗ ϩⲛ̅ ⲧⲡⲉ ⲉⲃⲟⲗ ϩⲓⲧⲙ̅ ⲡⲛⲟⲩⲧⲉ. ⲁⲩⲱ ⲁϥⲟⲩⲟⲙⲟⲩ.
  <span style="color:#b00e23">(ⲓ̅)</span> ⲡⲇⲓⲁⲃⲟⲗⲟⲥ ⲇⲉ ⲉⲧⲡⲗⲁⲛⲁ ⲙ̅ⲙⲟⲟⲩ. ⲁⲩⲛⲟϫϥ̅
  ⲉⲧⲗⲓⲙⲛⲏ ⲛ̅ⲕⲱϩⲧ̅ ϩⲓ ⲑⲏⲛ. ⲡⲙⲁ ⲛ̅ⲧⲁⲩⲛⲟⲩϫ ⲙ̅ⲡⲉⲑⲩⲣⲓⲟⲛ ⲉⲣⲟϥ. ⲙⲛ̅ ⲡⲉⲡⲣⲟⲫⲩⲧⲏⲥ ⲛ̅ⲛⲟⲩϫ.
  ⲁⲩⲱ ⲥⲉⲛⲁⲃⲁⲥⲁⲛⲓⲍⲉ ⲙ̅ⲙⲟⲟⲩ. ⲛ̅ⲧⲉⲩϣⲏ ⲙⲛ̅ ⲡⲉϩⲟⲟⲩ. ⲛ̅ⲥⲉⲧⲙ̅ϫⲓⲙ̅ⲧⲟⲛ ϣⲁ ⲉⲛⲉϩ.
  <span style="color:#b00e23">(ⲓ̅ⲁ̅)</span> ⲁⲓⲛⲁⲩ ⲉⲩⲛⲟϭ ⲛ̅ⲑⲣⲟⲛⲟⲥ ⲉϥⲟⲩⲟⲃϣ̅. ⲁⲩⲱ
  ⲡⲉⲧϩⲙⲟⲟⲥ ϩⲓϫⲱϥ. ⲁ ⲡⲕⲁϩ ⲡⲱⲧ ⲙⲛ̅ ⲧⲡⲉ ϩⲁⲧⲉϥϩⲏ. ⲁⲩⲱ ⲙ̅ⲡⲟⲩϩⲉ ⲉⲙⲁ ⲛⲁⲩ. <span style=
  "color:#b00e23">(ⲓ̅ⲃ̅)</span> ⲁⲩⲱ ⲁⲓⲛⲁⲩ ⲉⲛⲉⲧⲙⲟⲟⲩⲧ. ⲛ̅ⲛⲟϭ ⲙⲛ̅ ⲛ̅ⲕⲟⲩⲓ.
  ⲉⲩⲁϩⲉⲣⲁⲧⲟⲩ ⲙ̅ⲡⲙ̅ⲧⲟ ⲉⲃⲟⲗ ⲙ̅ⲡⲉⲑⲣⲟⲛⲟⲥ. ⲁⲩⲡⲉⲣϣ̅ ϩⲉⲛϫⲱⲱⲙⲉ ⲉⲃⲟⲗ. ⲁⲩⲱ ⲁⲩⲟⲩⲱⲛ
  ⲛ̅ⲕⲉϫⲱⲱⲙⲉ ⲉⲡⲁⲡⲱⲛϩ̅ ⲡⲉ. ⲁⲩⲕⲣⲓⲛⲉ ⲛ̅ⲛⲉⲧⲙⲟⲟⲩⲧ ⲉⲃⲟⲗ ϩⲛ̅ ⲛⲉⲧⲥⲏϩ ⲉⲛ̅ϫⲱⲱⲙⲉ ⲕⲁⲧⲁ
  ⲛⲉⲩϩⲃⲏⲩⲉ. <span style="color:#b00e23">(ⲓ̅ⲅ̅)</span> ⲁ ⲑⲁⲗⲗⲁⲥⲥⲁ ϯ ⲛ̅ⲛⲉⲧⲙⲟⲟⲩⲧ
  ⲉⲧⲛ̅ϩⲏⲧⲥ̅. ⲁⲩⲱ ⲡⲛⲟⲩⲛ ⲙⲛ̅ ⲁⲙⲛ̅ⲧⲉ. ⲁⲩϯ ⲛ̅ⲛⲉⲧⲙⲟⲟⲩⲧ ⲉⲧⲛ̅ϩⲏⲧⲟⲩ. ⲁⲩⲱ ⲁⲩⲕⲣⲓⲛⲉ ⲙ̅ⲡⲟⲩⲁ
  ⲡⲟⲩⲁ ⲕⲁⲧⲁ ⲛⲉⲩϩⲃⲏⲩⲉ. <span style="color:#b00e23">(ⲓ̅ⲇ̅)</span> ⲁⲩⲱ ⲡⲛⲟⲩⲛ ⲙⲛ̅
  ⲁⲙⲛ̅ⲧⲉ ⲁⲩⲛⲟϫⲟⲩ ⲉϩⲣⲁⲓ ⲉⲧⲗⲓⲙⲛⲏ ⲛ̅ⲥⲁⲧⲉ. ⲡⲁⲓ ⲡⲉ ⲡⲙⲟⲩ ⲙⲙⲉϩⲥⲛⲁⲩ ⲉⲧⲉ ⲧⲗⲓⲙⲛⲏ ⲧⲉ
  ⲛ̅ⲥⲁⲧⲉ. <span style="color:#b00e23">(ⲓ̅ⲉ̅)</span> ⲁⲩⲱ ⲡⲉⲧⲉ ⲙ̅ⲡⲟⲩϩⲉ ⲉⲣⲟϥ ⲉϥⲥⲏϩ
  ϩⲙ̅ ⲡϫⲱⲱⲙⲉ ⲙ̅ⲡⲱⲛϩ̅. ⲁⲩⲛⲟϫⲟⲩ ⲉⲧⲗⲓⲙⲛⲏ ⲛ̅ⲥⲁⲧⲉ.</p>

  <h3 id="apocalypse21">21</h3>

  <p><span style="color:#b00e23">(ⲁ̅)</span> ⲁⲩⲱ ⲁⲓⲛⲁⲩ ⲉⲩⲡⲉ ⲛ̅ⲃⲣ̅ⲣⲉ ⲙⲛ̅ ⲟⲩⲕⲁϩ
  ⲛ̅ⲃⲣ̅ⲣⲉ. ⲧϣⲟⲣⲡ̅ ⲅⲁⲣ ⲙ̅ⲡⲉ. ⲙⲛ̅ ⲡϣⲟⲣⲡ̅ ⲛ̅ⲕⲁϩ ⲁⲩⲟⲩⲉⲓ ⲛⲉ. ⲁⲩⲱ ⲑⲁⲗⲗⲁⲥⲥⲁ ⲛⲉⲥϣⲟⲟⲡ ⲁⲛ
  ϭⲉ. <span style="color:#b00e23">(ⲃ̅)</span> ⲁⲩⲱ ⲁⲓⲛⲁⲩ ⲉⲧⲡⲟⲗⲓⲥ ⲉⲧⲟⲩⲁⲁⲃ.
  ⲑⲓⲉⲣⲟⲩⲥⲁⲗⲏⲙ ⲛ̅ⲃⲣ̅ⲣⲉ. ⲉⲥⲛⲏⲩ ⲉⲡⲉⲥⲏⲧ ⲉⲃⲟⲗ ϩⲛ̅ ⲧⲡⲉ. ⲉⲃⲟⲗ ϩⲓⲧⲙ̅ ⲡⲛⲟⲩⲧⲉ. ⲉⲥⲥⲃ̅ⲧⲱⲧ
  ⲛ̅ⲑⲉ ⲛ̅ⲟⲩϣⲉⲗⲉⲉⲧ ⲉⲥⲧⲁⲙⲓⲏⲩ ⲙ̅ⲡⲉⲥϩⲁⲓ. <span style="color:#b00e23">(ⲅ̅)</span>
  ⲁⲓⲥⲱⲧⲙ̅ ⲉⲩⲛⲟϭ ⲛ̅ⲥⲙⲏ ⲉⲃⲟⲗ ϩⲛ̅ ⲧⲡⲉ ⲉⲥϫⲱ ⲙ̅ⲙⲟⲥ. ϫⲉ ⲉⲓⲥ ⲧⲉⲥⲕⲩⲛⲏ ⲙ̅ⲡⲛⲟⲩⲧⲉ ⲙⲛ̅
  ⲛ̅ⲣⲱⲙⲉ. ⲁⲩⲱ ϥⲛⲁⲟⲩⲱϩ ⲛⲙ̅ⲙⲁⲩ. ⲛ̅ⲥⲉϣⲱⲡⲉ ⲛⲁϥ ⲛ̅ⲗⲁⲟⲥ. ⲁⲩⲱ ⲛ̅ⲧⲟϥ ⲡϫⲟⲉⲓⲥ ⲛⲉϥϣⲱⲡⲉ ⲛⲁⲩ
  ⲛ̅ⲛⲟⲩⲧⲉ. <span style="color:#b00e23">(ⲇ̅)</span> ⲛⲉϥϥⲱⲧⲉ ⲛ̅ⲣⲙ̅ⲉⲓⲏ ⲛⲓⲙ ⲉⲃⲟⲗ
  ϩⲛ̅ ⲛⲉⲩⲃⲁⲗ. ⲁⲩⲱ ⲙⲛ̅ ⲙⲟⲩ ϭⲉ ⲛⲁϣⲱⲡⲉ ⲟⲩⲇⲉ ϩⲏⲃⲉ. ⲟⲩⲇⲉ ⲙⲛ̅ ⲁϣⲕⲁⲕ ⲟⲩⲇⲉ ⲙⲛ̅ ϩⲓⲥⲉ
  ⲛⲁϣⲱⲡⲉ ϫⲓⲛ ⲛ̅ⲧⲉⲛⲟⲩ. ϫⲉ ⲁⲛϣⲟⲣⲡ̅ ⲟⲩⲉⲓ ⲛⲉ. <span style=
  "color:#b00e23">(ⲉ̅)</span> ⲁⲩⲱ ⲡⲉϫⲁϥ ⲛ̅ϭⲓ ⲡⲉⲧϩⲙⲟⲟⲥ ϩⲓ ⲡⲉⲑⲣⲟⲛⲟⲥ. ϫⲉ ⲉⲓⲥ ϩⲏⲏⲧⲉ
  ϯ ⲛⲁⲧⲁⲙⲓⲉ ⲛ̅ⲕⲁ ⲛⲓⲙ ⲛ̅ⲃⲣ̅ⲣⲉ. ⲁⲩⲱ ⲡⲉϫⲁϥ ⲛⲁⲓ ϫⲉ ⲥϩⲁⲓ ϫⲉ ⲛⲉⲓϣⲁϫⲉ ⲛ̅ⲧⲁⲓϫⲟⲟⲩ
  ⲥⲉⲛ̅ϩⲟⲧ ⲁⲩⲱ ϩⲉⲛⲙⲉ ⲛⲉ. <span style="color:#b00e23">(ⲋ̅)</span> ⲡⲉϫⲁϥ ⲛⲁⲓ ϫⲉ
  ⲁⲓϣⲱⲡⲉ ⲛ̅ⲁⲗⲫⲁ ⲁⲩⲱ ⲛ̅ⲱ ⲡⲉϩⲟⲩⲉⲓⲧⲉ ⲁⲩⲱ ⲡϫⲱⲕ. ⲁⲛⲟⲕ ϯⲛⲁϯ ⲙ̅ⲡⲉⲧⲟⲃⲉ ⲉⲃⲟⲗ ϩⲛ̅ ⲧⲡⲩⲅⲏ
  ⲙ̅ⲡⲙⲟⲟⲩ ⲙ̅ⲡⲱⲛϩ̅ ⲛ̅ϫⲓⲛϫⲏ: <span style="color:#b00e23">(ⲍ̅)</span> ⲡⲉⲧⲛⲁϫⲣⲟϥ
  ⲛ̅ⲁⲕⲗⲏⲣⲟⲛⲟⲙⲓ ⲛ̅ⲛⲁⲓ. ⲁⲩⲱ ϯⲛⲁϣⲱⲡⲉ ⲛⲁϥ ⲛ̅ⲛⲟⲩⲧⲉ. ⲛⲉϥϣⲱⲡⲉ ⲛⲁⲓ ⲛ̅ϣⲏⲣⲉ. <span style=
  "color:#b00e23">(ⲏ̅)</span> ⲛ̅ϭⲁⲃ ϩⲏⲧ ⲇⲉ ⲛ̅ⲧⲟⲟⲩ. ⲙⲛ̅ ⲛ̅ⲁⲡⲓⲥⲧⲟⲥ. ⲁⲩⲱ ⲙⲛ̅
  ⲛⲉⲧⲃⲏⲧ ⲁⲩⲱ ⲛ̅ⲣⲉϥϩⲱⲧⲃ̅ ⲙⲛ̅ ⲛ̅ⲡⲟⲣⲛⲟⲥ. ⲙⲛ̅ ⲛⲉⲫⲁⲣⲙⲁⲅⲟⲥ. ⲁⲩⲱ ⲛ̅ⲣⲉϥϣⲙ̅ϣⲉ ⲉⲓⲇⲱⲗⲟⲛ.
  ⲙⲛ̅ ⲣⲉϥϫⲓϭⲟⲗ ⲛⲓⲙ. ⲉⲣⲉ ⲧⲉⲩⲧⲟⲉ ⲛⲁϣⲱⲡⲉ ϩⲛ̅ ⲧⲗⲩⲙⲛⲏ ⲉⲧϫⲉⲣⲟ ϩⲛ̅ ⲟⲩⲕⲱϩⲧ̅ ⲙⲛ̅ ⲟⲩⲑⲏⲛ.
  ⲉⲧⲉ ⲡⲁⲓ ⲡⲉ ⲡⲙⲟⲩ ⲙ̅ⲙⲉϩⲥⲛⲁⲩ. <span style="color:#b00e23">(ⲑ̅)</span> ⲁⲩⲱ ⲁϥⲉⲓ
  ⲛ̅ϭⲓ ⲕⲉⲟⲩⲁ ⲉⲃⲟⲗ ϩⲙ̅ ⲡⲥⲁϣϥ̅ ⲛ̅ⲁⲅⲅⲉⲗⲟⲥ. ⲉⲧⲉ ⲟⲩⲛ̅ⲧⲟⲩ ⲧⲥⲁϣϥⲉ ⲙ̅ⲫⲓⲁⲗⲏ ⲉⲧⲙⲉϩ
  ⲛ̅ⲛⲉⲡⲗⲩⲅⲏ ⲛ̅ϩⲁⲏ. ⲁϥϣⲁϫⲉ ⲛⲙ̅ⲙⲁⲓ ⲉϥϫⲱ ⲙ̅ⲙⲟⲥ. ϫⲉ ⲁⲙⲟⲩ ⲧⲁⲧⲥⲁⲃⲟⲕ ⲉⲧϣⲉⲗⲉⲉⲧ ⲧϩⲓⲙⲉ
  ⲙ̅ⲡⲉϩⲓⲉⲓⲃ. <span style="color:#b00e23">(ⲓ̅)</span> ⲁⲩⲱ ⲁϥϫⲓⲧ ϩⲙ̅ ⲡⲉⲡⲛ̅ⲁ̅ ⲉϫⲛ̅
  ⲟⲩⲧⲟⲟⲩ ⲛⲟϭ ⲉϥϫⲟⲥⲉ. ⲁϥⲧⲥⲁⲃⲟⲓ ⲉⲧⲡⲟⲗⲓⲥ ⲉⲧⲟⲩⲁⲃ ⲑⲓⲉⲗ̅ⲏ̅ⲙ̅. ⲉⲥⲛⲏⲩ ⲉⲡⲉⲥⲏⲧ ⲉⲃⲟⲗ ϩⲛ̅
  ⲧⲡⲉ. ⲉⲃⲟⲗ ϩⲓⲧⲙ̅ ⲡⲛⲟⲩⲧⲉ <span style="color:#b00e23">(ⲓ̅ⲁ̅)</span> ⲉⲟⲩⲛ̅ⲧⲁⲥ
  ⲙ̅ⲙⲁⲩ ⲙ̅ⲡⲉⲟⲟⲩ ⲙ̅ⲡⲛⲟⲩⲧⲉ. ⲉⲣⲉ ⲡⲉⲥⲟⲩⲟⲉⲓⲛ ⲉϥⲉⲓⲛⲉ ⲛ̅ⲟⲩⲱⲛⲉ ⲙ̅ⲙⲉ. ⲉϥⲧⲁⲓⲏⲩ ⲛ̅ⲑⲉ
  ⲛ̅ⲟⲩⲱⲛⲉ ⲛ̅ⲓⲁⲥⲡⲓⲥ: ⲉϥⲉⲓⲛⲉ ⲛ̅ⲟⲩⲕⲣⲩⲥⲧⲁⲗⲟⲥ. <span style=
  "color:#b00e23">(ⲓ̅ⲃ̅)</span> ⲉⲩⲛ ⲟⲩⲥⲟⲃⲧ̅ ⲙ̅ⲙⲟⲥ ⲉϥϫⲟⲥⲉ. ⲉⲩⲛ̅ ⲙⲛ̅ⲧⲥⲛⲟⲟⲩⲥ
  ⲙ̅ⲡⲩⲗⲱⲛ ⲙ̅ⲙⲟⲥ. ⲉⲣⲉ ⲙⲛ̅ⲧⲥⲛⲟⲟⲩⲥ ⲛ̅ⲁⲅⲅⲉⲗⲟⲥ ϩⲓϫⲛ̅ ⲙ̅ⲡⲩⲗⲱⲛ. ⲉⲣⲉ ϩⲉⲛⲣⲁⲛ ⲥⲏϩ ⲉⲣⲟⲥ
  ⲕⲁⲧⲁ ⲛ̅ⲣⲁⲛ ⲛ̅ⲧⲙⲛ̅ⲧⲥⲛⲟⲟⲩⲥ ⲙ̅ⲫⲩⲗⲏ ⲛⲉⲛϣⲏⲣⲉ ⲙ̅ⲡⲉⲓⲏ̅ⲗ̅ <span style=
  "color:#b00e23">(ⲓ̅ⲅ̅)</span> ⲉⲣⲉ ϣⲟⲙⲛ̅ⲧ ⲙ̅ⲡⲩⲗⲱⲛ ϭⲱϣⲧ̅ ⲉⲡⲉⲓⲉⲃⲧ. ⲁⲩⲱ ϣⲟⲙⲛ̅ⲧ
  ⲙ̅ⲡⲩⲗⲱⲛ ⲉⲡⲙ̅ϩⲓⲧ. ⲁⲩⲱ ϣⲟⲙⲛ̅ⲧ ⲉⲡⲉⲙⲛ̅ⲧ. ⲁⲩⲱ ϣⲟⲙⲛ̅ⲧ ⲉⲡⲣⲏⲥ. <span style=
  "color:#b00e23">(ⲓ̅ⲇ̅)</span> ⲉϫⲛ̅ ⲙⲛ̅ⲧⲥⲛⲟⲟⲩⲥ ⲛ̅ⲥⲛ̅ⲧⲉ ⲙ̅ⲡⲥⲟⲃⲧ̅ ⲛ̅ⲧⲡⲟⲗⲓⲥ.
  ⲉⲩⲥⲏϩ ⲉⲣⲟⲟⲩ. ⲛ̅ϭⲓ ⲛ̅ⲣⲁⲛ ⲙ̅ⲡⲙⲛ̅ⲧⲥⲛⲟⲟⲩⲥ ⲛ̅ⲁⲡⲟⲥⲧⲟⲗⲟⲥ. ⲙ̅ⲡⲉϩⲓⲉⲓⲃ. <span style=
  "color:#b00e23">(ⲓ̅ⲉ̅)</span> ⲁⲩⲱ ⲡⲉⲧϣⲁϫⲉ ⲛⲙ̅ⲙⲁⲓ. ⲛⲉⲩⲛ̅ ⲟⲩⲕⲁϣ ⲛ̅ⲛⲟⲩⲃ ⲛ̅ⲧⲟⲟⲧϥ̅
  ⲛ̅ϣⲓ ϫⲉⲕⲁⲥ ⲉϥⲉϣⲓ ⲛ̅ⲧⲡⲟⲗⲓⲥ ⲙⲛ̅ ⲛⲉⲥⲡⲩⲗⲱⲛ. ⲙⲛ̅ ⲛⲉⲥⲥⲟⲃⲧ̅. <span style=
  "color:#b00e23">(ⲓ̅ⲋ̅)</span> ⲁⲩⲱ ⲧⲡⲟⲗⲓⲥ ⲛⲉⲥⲟ ⲛ̅ⲧⲉⲧⲣⲁⲅⲟⲛⲟⲛ. ⲉⲣⲉ ⲧⲉⲥϣⲓⲏ ϣⲏϣ
  ⲙⲛ̅ ⲡⲉⲥⲟⲩⲱϣⲥ̅. ⲁⲩⲱ ⲁϥϣⲓ ⲧⲡⲟⲗⲓⲥ ⲙ̅ⲡⲕⲁϣ ϣⲁ ⲙⲛ̅ⲧⲥⲛⲟⲟⲩⲥ ⲛϣⲟ ⲛ̅ⲥⲧⲁⲇⲓⲟⲛ ⲛ̅ϣⲓⲏ. ⲁⲩⲱ
  ⲡⲉⲥⲟⲩⲱϣⲥ̅ ⲙⲛ̅ ⲡⲉⲥϫⲓⲥⲉ ⲉⲩϣⲏϣ ⲙⲛ̅ ⲛⲉⲩⲉⲣⲏⲩ. <span style=
  "color:#b00e23">(ⲓ̅ⲍ̅)</span> ⲁⲩⲱ ⲁϥϣⲓ ⲡⲉⲥⲥⲟⲃⲧ̅ ⲛ̅ϣⲉ ϩⲙⲉ ⲧⲁϥⲧⲉ ⲙ̅ⲙⲁϩⲉ. ⲙ̅ⲡϣⲓ
  ⲛ̅ⲟⲩⲣⲱⲙⲉ ⲉⲧⲉ ⲡⲁⲓ ⲡⲉ ⲟⲩⲁⲅⲅⲉⲗⲟⲥ. <span style="color:#b00e23">(ⲓ̅ⲏ̅)</span> ⲁⲩⲱ
  ⲡⲉⲥⲥⲟⲃⲧⲉ ϥⲕⲏⲧ ⲛ̅ⲓⲁⲥⲡⲓⲥ. ⲁⲩⲱ ⲧⲡⲟⲗⲓⲥ ⲉⲥⲕⲏⲧ ⲛ̅ⲛⲟⲩⲃ ⲉⲛⲁⲛⲟⲩϥ ⲉϥⲉⲓⲛⲉ ⲛ̅ⲟⲩⲁⲃⲁϭⲏⲉⲓⲛ
  ⲉϥⲟⲩⲁⲁⲃ. <span style="color:#b00e23">(ⲓ̅ⲑ̅)</span> ⲛ̅ⲥⲛ̅ⲧⲉ ⲙ̅ⲡⲥⲟⲃⲧ̅ ⲛ̅ⲧⲡⲟⲗⲓⲥ
  ⲉⲩⲧⲁⲙⲓⲏⲩ ϩⲓ ⲉⲛⲉ ⲙ̅ⲙⲉ ⲛⲓⲙ. ⲧϣⲟⲣⲡ̅ ⲛ̅ⲥⲛ̅ⲧⲉ ⲉⲥⲉⲓⲛⲉ ⲛ̅ⲓⲁⲥⲡⲓⲥ. ⲧⲙⲉϩⲥⲛ̅ⲧⲉ
  ⲛ̅ⲥⲁⲡⲡⲓⲣⲟⲥ. ⲧⲙⲉϩϣⲟⲙⲧⲉ ⲛ̅ⲭⲁⲣⲭⲏⲇⲓⲟⲛ. ⲧⲙⲉϩϥⲧⲟⲉ ⲛ̅ⲥⲙⲁⲣⲅⲇⲟⲥ. <span style=
  "color:#b00e23">(ⲕ̅)</span> ⲧⲙⲉϩϯⲉ ⲛ̅ⲥⲁⲣⲇⲟⲛⲓⲝ. ⲧⲙⲉϩⲥⲟ ⲛ̅ⲥⲁⲣⲇⲓⲟⲛ. ⲧⲙⲉϩⲥⲁϣϥⲉ
  ⲛ̅ⲭⲣⲩⲥⲟⲗⲓⲛⲑⲟⲥ. ⲧⲙⲉϩϣⲙⲟⲩⲛⲉ ⲛ̅ⲃⲣⲩⲗⲗⲟⲥ. ⲧⲙⲉϩⲯⲓⲧⲉ ⲛ̅ⲧⲟⲡⲁⲇⲓⲟⲛ. ⲧⲙⲉϩⲙⲏⲧⲉ
  ⲛ̅ⲭⲣⲩⲥⲟⲡⲣⲁⲥⲟⲥ. ⲧⲙⲉϩⲙⲛ̅ⲧⲟⲩⲉ ⲛ̅ϩⲩⲁⲅⲓⲛⲑⲓⲛⲟⲛ. ⲧⲙⲉϩⲙⲛ̅ⲧⲥⲛⲟⲟⲩⲥ ⲛ̅ⲁⲙⲉⲑⲩⲥⲧⲟⲥ.
  <span style="color:#b00e23">(ⲕ̅ⲁ̅)</span> ⲁⲩⲱ ⲡⲙⲛ̅ⲧⲥⲛⲟⲟⲩⲥ ⲙ̅ⲡⲩⲗⲱⲛ ⲛⲉⲩⲟ
  ⲙ̅ⲙⲛ̅ⲧⲥⲛⲟⲟⲩⲥ ⲙ̅ⲙⲁⲣⲅⲁⲣⲓⲧⲏⲥ. ⲉⲣⲉ ⲡⲟⲩⲁ ⲡⲟⲩⲁ ⲛ̅ⲙ̅ⲡⲩⲗⲱⲛ ϣⲟⲟⲡ ⲉⲃⲟⲗ ϩⲛ̅ ⲟⲩⲙⲁⲣⲅⲁⲣⲓⲧⲏⲥ
  ⲛ̅ⲟⲩⲱⲧ. ⲁⲩⲱ ⲧⲉⲡⲁⲗⲧⲓⲁ ⲛ̅ⲧⲡⲟⲗⲓⲥ. ⲉⲥⲟ ⲛ̅ⲛⲟⲩⲃ ⲉϥⲟⲩⲁⲁⲃ. ⲛ̅ⲑⲉ ⲛ̅ⲟⲩⲁⲃⲁϭⲏⲉⲓⲛ
  ⲉϥⲧⲃ̅ⲃⲏⲩ: <span style="color:#b00e23">(ⲕ̅ⲃ̅)</span> ⲙ̅ⲡⲓⲛⲁⲩ ⲇⲉ ⲉⲣ̅ⲡⲉ ⲛ̅ϩⲏⲧⲥ̅.
  ⲡϫ̅ⲥ̅ ⲅⲁⲣ ⲡⲛⲟⲩⲧⲉ. ⲡⲉ ⲡⲉⲥⲣ̅ⲡⲉ ⲙⲛ̅ ⲡⲉϩⲓⲉⲓⲃ. <span style=
  "color:#b00e23">(ⲕ̅ⲅ̅)</span> ⲁⲩⲱ ⲧⲡⲟⲗⲓⲥ ⲛⲉⲥⲣ̅ⲭⲣⲓⲁ ⲁⲛ ⲙ̅ⲡⲣⲏ ⲙⲛ̅ ⲡⲟⲟϩ
  ⲉⲧⲣⲉⲩⲣ̅ⲟⲩⲟⲉⲓⲛ ⲉⲣⲟⲥ. ⲡⲉⲟⲟⲩ ⲅⲁⲣ ⲙ̅ⲡⲛⲟⲩⲧⲉ ⲣ̅ⲟⲩⲟⲉⲓⲛ ⲉⲣⲟⲥ. ⲁⲩⲱ ⲡⲉⲥϩⲏⲃⲥ̅ ⲡⲉ
  ⲡⲉϩⲓⲉⲓⲃ. <span style="color:#b00e23">(ⲕ̅ⲇ̅)</span> ⲁⲩⲱ ⲛ̅ϩⲉⲑⲛⲟⲥ ⲛⲁⲙⲟⲟϣⲉ ⲉⲃⲟⲗ
  ϩⲓⲧⲙ̅ ⲡⲉⲥⲟⲩⲟⲉⲓⲛ. ⲙⲛ̅ ⲛ̅ⲣ̅ⲣⲱⲟⲩ ⲙ̅ⲡⲕⲁϩ ⲉⲩⲉⲓⲛⲉ ⲙ̅ⲡⲉⲩⲟⲟⲩ ⲉϩⲟⲩⲛ ⲉⲣⲟⲥ. <span style=
  "color:#b00e23">(ⲕ̅ⲉ̅)</span> ⲁⲩⲱ ⲥⲉⲛⲁϣⲱⲧⲙ̅ ⲁⲛ ⲛ̅ⲛⲉⲥⲡⲩⲗⲱⲛ ⲙ̅ⲡⲉϩⲟⲟⲩ ⲙⲛ̅ ⲧⲉⲩϣⲏ.
  ⲙⲛ̅ ⲟⲩϣⲏ ⲅⲁⲣ ⲛⲁϣⲱⲡⲉ ⲙ̅ⲙⲁⲩ. <span style="color:#b00e23">(ⲕ̅ⲋ̅)</span> ⲥⲉⲛⲁϫⲓ
  ⲉϩⲟⲩⲛ ⲙ̅ⲡⲉⲟⲟⲩ ⲙⲛ̅ ⲡⲧⲁⲓⲟ ⲛ̅ⲉⲛϩⲉⲑⲛⲟⲥ. <span style="color:#b00e23">(ⲕ̅ⲍ̅)</span>
  ⲁⲩⲱ ⲛ̅ⲛⲉⲩⲃⲱⲕ ⲉϩⲟⲩⲛ ⲉⲣⲟⲥ ⲛ̅ϭⲓ ⲟⲩⲟⲛ ⲛⲓⲙ ⲉⲧϫⲁϩⲙ̅ ⲙⲛ̅ ⲛⲉⲧⲉⲓⲣⲉ ⲛ̅ⲉⲛⲃⲟⲧⲉ. ⲙⲛ̅
  ⲛ̅ⲣⲉϥϫⲓϭⲟⲗ. ⲉⲓⲙⲏⲧⲉⲓ ⲛⲉⲧⲥⲏϩ ϩⲙ̅ ⲡϫⲱⲱⲙⲉ ⲙ̅ⲡⲉϩⲓⲉⲓⲃ.</p>

  <h3 id="apocalypse22">22</h3>

  <p><span style="color:#b00e23">(ⲁ̅)</span> ⲁϥⲧⲥⲁⲃⲟⲓ ⲉⲩⲉⲓⲉⲣⲟ ⲙ̅ⲙⲟⲟⲩ ⲉϥⲟⲛϩ̅
  ⲉϥⲟⲩⲟⲃϣ̅ ⲛ̅ⲑⲉ ⲛ̅ⲟⲩⲕⲣⲩⲥⲧⲁⲗⲟⲥ. ⲉϥⲛⲏⲩ ⲉⲃⲟⲗ ϩⲙ̅ ⲡⲉⲑⲣⲟⲛⲟⲥ ⲙ̅ⲡⲛⲟⲩⲧⲉ ⲙⲛ̅ ⲡⲉϩⲓⲉⲓⲃ.
  <span style="color:#b00e23">(ⲃ̅)</span> ⲉⲧⲛ̅ⲧⲙⲏⲏⲧⲉ ⲛ̅ⲧⲉⲡⲗⲁⲧⲉⲓⲁ ⲛ̅ⲧⲡⲟⲗⲓⲥ. ⲉⲣⲉ
  ⲟⲩϣⲏⲛ ⲛ̅ⲱⲛϩ̅ ϩⲓ ⲡⲉⲓⲥⲁ ⲙⲛ̅ ⲡⲁⲓ. ⲙ̅ⲡⲓⲉⲣⲟ ⲉϥⲉⲓⲣⲉ ⲙ̅ⲙⲛ̅ⲧⲥⲛⲟⲟⲩⲥ ⲛ̅ⲕⲁⲣⲡⲟⲥ ⲉϥϯ
  ⲙ̅ⲡⲉϥⲕⲁⲣⲡⲟⲥ ϩⲣⲉ ⲉⲃⲟⲧ. ⲉⲣⲉ ⲛⲉϥϭⲱⲱⲃⲉ ϣⲟⲟⲡ ⲉⲩⲑⲉⲣⲁⲡⲓⲁ ⲛⲉⲛϩⲉⲑⲛⲟⲥ. <span style=
  "color:#b00e23">(ⲅ̅)</span> ⲁⲩⲱ ⲙⲛ̅ ⲗⲁⲁⲩ ⲛ̅ⲃⲟⲧⲉ ⲛⲁϣⲱⲡⲉ ϫⲓⲛ ⲛ̅ⲧⲉⲛⲟⲩ. ϥⲛⲁϣⲱⲡⲉ
  ⲇⲉ ϩⲣⲁⲓ ⲛ̅ϩⲏⲧⲥ̅. ⲛ̅ϭⲓ ⲡⲉⲑⲣⲟⲛⲟⲥ ⲙ̅ⲡⲛⲟⲩⲧⲉ ⲙⲛ̅ ⲡⲉϩⲓⲉⲓⲃ. ⲁⲩⲱ ⲛⲉϥϩⲙ̅ϩⲁⲗ ⲛⲁϣⲉⲙϣⲉ
  ⲛⲁϥ. <span style="color:#b00e23">(ⲇ̅)</span> ⲛ̅ⲥⲉⲛⲁⲩ ⲉⲡⲉϥϩⲟ ⲉⲣⲉ ⲡⲉϥⲣⲁⲛ ⲥⲏϩ
  ⲉϫⲛ̅ ⲧⲉⲩⲧⲉϩⲛⲉ. <span style="color:#b00e23">(ⲉ̅)</span> ⲛ̅ⲧⲉⲧⲙ̅ ⲟⲩϣⲏ ϭⲉ ϣⲱⲡⲉ.
  ⲛ̅ⲥⲉⲧⲙ̅ⲣ̅ⲭⲣⲓⲁ ϭⲉ ⲙ̅ⲡⲟⲩⲟⲉⲓⲛ ⲛⲉⲛϩⲏⲃⲥ̅ ⲙⲛ̅ ⲡⲟⲩⲟⲉⲓⲛ ⲙ̅ⲡⲣⲏ. ϫⲉ ⲡϫ̅ⲥ̅ ⲡⲛⲟⲩⲧⲉ
  ⲡⲉⲧⲛⲁⲣ̅ⲟⲩⲟⲉⲓⲛ ⲉⲣⲟⲟⲩ. ⲁⲩⲱ ⲛ̅ⲥⲉⲣ̅ⲣ̅ⲣⲟ ϣⲁ ⲉⲛⲉϩ ⲛ̅ⲉⲛⲉϩ. <span style=
  "color:#b00e23">(ⲋ̅)</span> ⲡⲉϫⲁϥ ⲛⲁⲓ ϫⲉ ⲛⲉⲓϣⲁϫⲉ ⲥⲙⲟⲛⲧ̅ ⲁⲩⲱ ϩⲉⲛⲙⲉ ⲛⲉ. ⲁⲩⲱ
  ⲡϫ̅ⲥ̅ ⲡⲛⲟⲩⲧⲉ ⲛ̅ⲛⲉⲡⲛ̅ⲁ̅ ⲛ̅ⲛⲉⲡⲣⲟⲫⲩⲧⲏⲥ ⲁϥⲧⲁⲩⲟ ⲙ̅ⲙⲟⲓ ⲡⲉϥⲁⲅⲅⲉⲗⲟⲥ. ⲉⲧⲥⲁⲃⲉ ⲛⲉϥϩⲙ̅ϩⲁⲗ
  ⲉⲛⲉⲧⲛⲁϣⲱⲡⲉ ϩⲛ̅ ⲟⲩϭⲉⲡⲏ. <span style="color:#b00e23">(ⲍ̅)</span> ⲉⲓⲥ ϩⲏⲏⲡⲉ ϯⲛⲏⲩ
  ⲧⲁⲭⲏ ⲛⲁⲓⲁⲧϥ̅ ⲙ̅ⲡⲉϩⲁⲣⲉϩ ⲛ̅ϣⲁϫⲉ ⲛ̅ⲧⲉⲓⲡⲣⲟⲫⲩⲧⲓⲁ ⲙ̅ⲡⲉⲓϫⲱⲱⲙⲉ. <span style=
  "color:#b00e23">(ⲏ̅)</span> ⲁⲛⲟⲕ ϩⲱ ⲓⲱϩⲁⲛⲛⲏⲥ ⲡⲉⲧⲥⲱⲧⲙ̅. ⲁⲩⲱ ⲉⲧⲛⲁⲩ ⲉⲛⲁⲓ
  ⲛ̅ⲧⲉⲣⲉⲓⲥⲱⲧⲙ̅. ⲁⲩⲱ ⲁⲓⲛⲁⲩ ⲉⲣⲟⲟⲩ: ⲁⲓⲡⲁϩⲧ̅ ⲉⲧⲣⲁⲟⲩⲱϣⲧ̅ ⲙ̅ⲡⲙ̅ⲧⲟ ⲉⲃⲟⲗ ⲛ̅ⲛⲟⲩⲣⲏⲏⲧⲉ
  ⲙ̅ⲡⲁⲅⲅⲉⲗⲟⲥ ⲉⲧⲧⲥⲁⲃⲟ ⲙ̅ⲙⲟⲓ ⲉⲛⲁⲓ. <span style="color:#b00e23">(ⲑ̅)</span> ⲁⲩⲱ
  ⲡⲉϫⲁϥ ⲛⲁⲓ. ϫⲉ ⲙ̅ⲡⲱⲣ ⲁⲛⲅ ⲡⲉⲕϣⲃⲏⲣ ϩⲙ̅ϩⲁⲗ. ⲙⲛ̅ ⲛⲉⲕⲕⲉⲥⲛⲏⲩ ⲛⲉⲡⲣⲟⲫⲩⲧⲏⲥ. ⲙⲛ̅
  ⲛⲉⲧϩⲁⲣⲉϩ ⲉⲛ̅ϣⲁϫⲉ ⲙ̅ⲡⲉⲓϫⲱⲱⲙⲉ. ⲟⲩⲱϣⲧ̅ ⲙ̅ⲡⲛⲟⲩⲧⲉ. <span style=
  "color:#b00e23">(ⲓ̅)</span> ⲁⲩⲱ ⲡⲉϫⲁϥ ⲛⲁⲓ ϫⲉ ⲙ̅ⲡⲣ̅ⲧⲱⲱⲃⲉ ⲛⲉⲛϣⲁϫⲉ ⲛ̅ⲧⲉⲓⲡⲣⲟⲫⲩⲧⲓⲁ
  ⲙ̅ⲡⲉⲓϫⲱⲱⲙⲉ ϫⲉ ⲡⲉⲟⲩⲟⲉⲓϣ ⲅⲁⲣ ϩⲱⲛ ⲉϩⲟⲩⲛ. <span style=
  "color:#b00e23">(ⲓ̅ⲁ̅)</span> ⲡⲉⲧϫⲓ ⲛ̅ϭⲟⲛⲥ̅ ⲙⲁⲣⲉϥϫⲓ ⲛ̅ϭⲟⲛⲥ ⲟⲛ. ⲁⲩⲱ ⲡⲧϫⲁϩⲙ̅
  ⲙⲁⲣⲉϥϫⲱϩⲙ̅ ⲟⲛ. ⲁⲩⲱ ⲡⲇⲓⲕⲁⲓⲟⲥ ⲙⲁⲣⲉϥⲣ̅ⲇⲓⲕⲁⲓⲟⲥⲩⲛⲏ ⲟⲛ. ⲁⲩⲱ ⲡⲉⲧⲟⲩⲁⲁⲃ ⲙⲁⲣⲉϥⲧⲃ̅ⲃⲟϥ
  ⲟⲛ. <span style="color:#b00e23">(ⲓ̅ⲃ̅)</span> ⲉⲓⲥ ϩⲏⲏⲧⲉ ϯⲛⲏⲩ ϩⲛ̅ ⲟⲩϭⲉⲡⲏ. ⲁⲩⲱ
  ⲡⲃⲉⲕⲉ ⲛⲙ̅ⲙⲁⲓ ⲉϯ ⲙ̅ⲡⲟⲩⲁ ⲡⲟⲩⲁ ⲕⲁⲧⲁ ⲛⲉϥϩⲃⲏⲩⲉ. <span style=
  "color:#b00e23">(ⲓ̅ⲅ̅)</span> ⲁⲛⲟⲕ ⲡⲉ ⲁⲗⲫⲁ ⲁⲩⲱ ⲱ. ⲡϣⲟⲣⲡ̅ ⲁⲩⲱ ⲡϩⲁⲏ. ⲧⲁⲣⲭⲏ ⲁⲩⲱ
  ⲡϫⲱⲕ. <span style="color:#b00e23">(ⲓ̅ⲇ̅)</span> ⲛⲁⲓⲁⲧⲟⲩ ⲛ̅ⲛⲉⲛⲧⲁⲩⲧⲃ̅ⲃⲟ
  ⲛ̅ⲛⲉⲩⲥⲧⲟⲗⲏ ϫⲉ ⲉⲣⲉ ⲧⲉⲩⲉⲝⲟⲩⲥⲓⲁ ⲛⲁϣⲱⲡⲉ ⲉϩⲟⲩⲛ ⲉⲡϣⲏⲛ ⲙ̅ⲡⲱⲛϩ̅. ⲁⲩⲱ ⲛ̅ⲥⲉⲃⲱⲕ ⲉϩⲟⲩⲛ
  ϩⲓⲧⲛ̅ ⲙ̅ⲡⲩⲗⲏ ⲉϩⲟⲩⲛ ⲉⲧⲡⲟⲗⲓⲥ. <span style="color:#b00e23">(ⲓ̅ⲉ̅)</span>
  ⲥⲉⲛⲁⲛⲟⲩϫⲉ ⲇⲉ ⲉⲃⲟⲗ ⲛ̅ⲛⲉⲩϩⲟⲟⲣ ⲛⲙ̅ ⲛⲉⲫⲁⲣⲙⲁⲕⲟⲥ ⲛⲙ̅ ⲙ̅ⲡⲟⲣⲛⲟⲥ ⲛⲙ̅ ⲣ̅ⲣⲉϥϩⲱⲧⲃ̅ ⲛⲙ̅
  ⲣ̅ⲣⲉϥϣⲙ̅ϣⲉ ⲉⲓⲇⲱⲗⲟⲛ ⲛⲙ̅ ⲟⲩⲟⲛ ⲛⲓⲙ ⲉⲧⲉⲓⲣⲉ ⲁⲩⲱ ⲉⲧⲙⲉ ⲙ̅ⲡϭⲟⲗ. <span style=
  "color:#b00e23">(ⲓ̅ⲋ̅)</span> ⲁⲛⲟⲕ ⲓ̅ⲥ̅ ⲁⲓⲧⲛ̅ⲛⲟⲟⲩ ⲙ̅ⲡⲁⲅⲅⲉⲗⲟⲥ ⲉⲧⲣⲉϥⲣ̅ⲙⲛ̅ⲧⲣⲉ
  ⲛⲏⲧⲛ̅ ϩⲛ̅ ⲛⲁⲓ ϩⲛ̅ ⲛ̅ⲉⲕⲕⲗⲏⲥⲓⲁ: ⲁⲛⲟⲕ ⲡⲉ ⲧⲛⲟⲩⲛⲉ ⲁⲩⲱ ⲡⲅⲉⲛⲟⲥ ⲛ̅ⲇⲁⲩⲉⲓⲇ ⲁⲩⲱ ⲡⲥⲓⲟⲩ
  ⲙ̅ⲡⲛⲁⲩ ⲛ̅ϩⲧⲟⲟⲩⲉ ⲉⲧⲟ ⲛ̅ⲟⲩⲟⲉⲓⲛ. <span style="color:#b00e23">(ⲓ̅ⲍ̅)</span> ⲁⲩⲱ
  ⲡⲉⲡⲛ̅ⲁ̅ ⲛⲙ ⲧϣⲉⲗⲉⲉⲧ ⲥⲉϫⲱ ⲙ̅ⲙⲟⲥ ϫⲉ ⲁⲙⲟⲩ: ⲁⲩⲱ ⲡⲉⲧⲥⲱⲧⲙ̅ ⲙⲁⲣⲉϥϫⲟⲟⲥ ϫⲉ ⲁⲙⲟⲩ ⲡⲉⲧⲟⲃⲉ
  ⲙⲁⲣⲉϥⲉⲓ ⲁⲩⲱ ⲡⲉⲧⲟⲩⲱϣ ⲙⲁⲣⲉϥϫⲓ ⲙⲟⲟⲩ ⲛ̅ⲱⲛϩ̅ ⲛ̅ϫⲓⲛϫⲏ. <span style=
  "color:#b00e23">(ⲓ̅ⲏ̅)</span> ϯⲣ̅ⲙⲛ̅ⲧⲣⲉ ⲁⲛⲟⲕ ⲛ̅ⲟⲩⲟⲛ ⲛⲓⲙ ⲉⲧⲥⲱⲧⲙ̅ ⲉⲛ̅ϣⲁϫⲉ
  ⲛ̅ⲧⲉⲓⲡⲣⲟⲫⲏⲧⲓⲁ ⲙ̅ⲡⲉⲓϫⲱⲱⲙⲉ ϫⲉ ⲡⲉⲧⲛⲁⲟⲩⲱϩ ⲉϩⲣⲁⲓ ⲉϫⲱϥ ⲡⲛⲟⲩⲧⲉ ⲛⲁⲟⲩⲱϩ ⲉϩⲣⲁⲓ ⲉϫⲱϥ
  ⲛ̅ⲛⲉⲡⲗⲏⲅⲏ ⲉⲧⲥⲏϩ ⲉⲡⲉⲓϫⲱⲱⲙⲉ: <span style="color:#b00e23">(ⲓ̅ⲑ̅)</span> ⲁⲩⲱ
  ⲡⲉⲧⲛⲁϥⲓ ⲉⲃⲟⲗ ϩⲛ̅ ⲛ̅ϣⲁϫⲉ ⲙ̅ⲡϫⲱⲱⲙⲉ ⲛ̅ⲧⲉⲓⲡⲣⲟⲫⲏⲧⲉⲓⲁ ⲡⲛⲟⲩⲧⲉ ⲛⲁϥⲓ ⲡⲉϥⲙⲉⲣⲟⲥ ⲉⲃⲟⲗ ϩⲙ̅
  ⲡϣⲏⲛ ⲙ̅ⲡⲱⲛϩ̅ ⲁⲩⲱ ⲉⲃⲟⲗ ϩⲛ̅ ⲧⲡⲟⲗⲓⲥ ⲉⲧⲟⲩⲁⲁⲃ ⲛⲁⲓ ⲉⲧⲥⲏⲏϩ ⲉⲡⲉⲓϫⲱⲱⲙⲉ <span style=
  "color:#b00e23">(ⲕ̅)</span> ⲡⲉϫⲁϥ ⲛ̅ϭⲓ ⲡⲉⲧⲣ̅ⲙⲛ̅ⲧⲣⲉ ϫⲉ ⲛⲁⲓ ϣⲱⲡⲉ ϯⲛⲏⲩ ϩⲛ̅
  ⲟⲩϭⲉⲡⲏ ⲁⲙⲟⲩ ⲡϫⲟⲉⲓⲥ ⲓ̅ⲥ̅ <span style="color:#b00e23">(ⲕ̅ⲁ̅)</span> ⲧⲉⲭⲁⲣⲓⲥ
  ⲙ̅ⲡⲉⲛϫⲟⲉⲓⲥ ⲓ̅ⲥ̅ ⲛⲙ̅ ⲛⲉⲧⲟⲩⲁⲁⲃ ⲧⲏⲣⲟⲩ ϩⲁⲙⲏⲛ. ⲧⲁⲡⲟⲕⲁⲗⲩⲯⲓⲥ ⲛ̅ⲓⲱϩⲁⲛⲛⲏⲥ</p>
</body>
</html>
