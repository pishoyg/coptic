<!DOCTYPE html>
<html>
<head>
  <title>Ruth</title>
  <style>
    .a {
      color: blue;
    }
    .column {
        float: left;
        width: 50%;
    }
    .row:after {
        content: "";
        display: table;
        clear: both;
    }
  </style>
</head>
<body>
  <h2 id="ruth">Ruth</h2>
  <a href="#ruth1">1</a> <a href="#ruth2">2</a> <a href="#ruth3">3</a> <a href=
  "#ruth4">4</a>
  <h3 id="ruth1">1</h3>

  <p><span style="color:#b00e23">(ⲁ̅)</span> ⲁⲥϣⲱⲡⲉ ⲇⲉ ⲛ̅ⲧⲉⲣⲉ ⲛⲉⲕⲣⲓⲧⲏⲥ ϩⲙⲟⲟⲥ
  ⲉϯϩⲁⲡ ⲁⲩϩⲉⲃⲱⲱⲛ ϣⲱⲡⲉ ϩⲙ̅ ⲡⲕⲁϩ ⲁⲩⲱ ⲁϥⲃⲱⲕ ⲛ̅ϭⲓ ⲟⲩⲣⲱⲙⲉ ⲉⲩⲉⲃⲟⲗ ⲡⲉ ϩⲛ̅ ⲃⲏⲑⲗⲉⲉⲙ
  ⲙ̅ⲡⲕⲁϩ ⲛ̅ⲓⲟⲩⲇⲁ ⲉⲧⲣⲉϥϭⲟⲓⲗⲉ ⲉⲧⲥⲱϣⲉ ⲙ̅ⲙⲱⲁⲃ ⲛ̅ⲧⲟϥ ⲙⲛ̅ ⲧⲉϥⲥϩⲓⲙⲉ ⲙⲛ̅ ⲡⲉϥϣⲏⲣⲉ ⲥⲛⲁⲩ
  <span style="color:#b00e23">(ⲃ̅)</span> ⲁⲩⲱ ⲡⲣⲁⲛ ⲙ̅ⲡⲣⲱⲙⲉ ⲡⲉ ⲁⲃⲓⲙⲉⲗⲉⲭ ⲁⲩⲱ ⲡⲣⲁ
  ⲛ̅ⲧⲉϥⲥϩⲓⲙⲉ ⲧⲉ ⲛⲟⲉⲙⲓⲛ ⲡⲣⲁⲛ ⲇⲉ ⲙ̅ⲡⲉϥϣⲏⲣⲉ ⲥⲛⲁⲩ ⲡⲉ ⲙⲁⲁⲗⲱⲛ ⲙⲛ̅ ⲭⲉⲗⲁⲓⲱⲛ
  ϩⲉⲛⲉⲫⲣⲁⲑⲁⲓⲟⲥ ⲉⲃⲟⲗ ϩⲛ̅ ⲃⲏⲑⲗⲉⲉⲙ ⲙ̅ⲡⲕⲁϩ ⲛ̅ⲓⲟⲩⲇⲁ ⲁⲩⲱ ⲁⲩⲉⲓ ⲉϩⲣⲁⲓ ⲉⲧⲥⲱϣⲉ ⲙ̅ⲙⲱⲁⲃ
  ⲁⲩϭⲱ ⲙ̅ⲡⲙⲁ ⲉⲧⲙ̅ⲙⲁⲩ <span style="color:#b00e23">(ⲅ̅)</span> ⲁⲩⲱ ⲁϥⲙⲟⲩ ⲛ̅ϭⲓ
  ⲁⲃⲓⲙⲉⲗⲉⲭ ⲡϩⲁⲓ ⲛ̅ⲛⲟⲉⲙⲓⲛ ⲁⲥϣⲱϫⲡ ⲇⲉ ⲛ̅ⲧⲟⲥ ⲙⲛ̅ ⲡⲉⲥϣⲏⲣⲉ ⲥⲛⲁⲩ <span style=
  "color:#b00e23">(ⲇ̅)</span> ⲁⲩⲱ ⲁⲩϫⲓ ⲛⲁⲩ ⲛ̅ϩⲉⲛϩⲓⲟⲙⲉ ⲉⲃⲟⲗ ϩⲙ̅ ⲡⲕⲁϩ ⲙ̅ⲙⲱⲁⲃ
  ⲉⲡⲣⲁⲛ ⲛ̅ⲧⲟⲩⲓ̈ ⲙ̅ⲙⲟⲟⲩ ⲡⲉ ⲟⲣⲫⲁ ⲁⲩⲱ ⲡⲣⲁⲛ ⲛ̅ⲧⲙⲉϩⲥⲛ̅ⲧⲉ ⲧⲉ ϩⲣⲟⲩⲑ ⲁⲩⲟⲩⲱϩ ϩⲙ̅ ⲡⲙⲁ
  ⲉⲧⲙ̅ⲙⲁⲩ ⲛⲁⲙⲏⲧⲉ ⲣ̅ⲛⲟⲙⲡⲉ <span style="color:#b00e23">(ⲉ̅)</span> ⲁⲩⲱ ⲁⲩⲙⲟⲩ
  ⲙ̅ⲡⲉⲥⲛⲁⲩ ⲙⲁⲁⲗⲗⲱⲛ ⲙⲛ̅ ⲭⲁⲓⲗⲉⲱⲛ ⲧⲉⲥϩⲓⲙⲉ ⲇⲉ ⲁⲥⲣ̅ⲭⲏⲣⲁ ⲉⲁⲥⲣ̅ⲁⲧϩⲁⲓ ⲁⲩⲱ ⲉⲁⲥⲣ̅ⲁⲧϣⲏⲣⲉ
  <span style="color:#b00e23">(ⲋ̅)</span> ⲁⲥⲧⲱⲟⲩⲛ ⲇⲉ ⲛ̅ⲧⲟⲥ ⲙⲛ̅ ⲧⲉⲥϣⲉⲗⲉⲉⲧ ⲥⲛ̅ⲧⲉ
  ⲁⲩⲕⲧⲟⲟⲩ ⲉⲃⲟⲗ ϩⲛ̅ ⲧⲥⲱϣⲉ ⲙ̅ⲙⲱⲁⲃ ⲉⲃⲟⲗ ϫⲉ ⲁⲩⲥⲱⲧⲙ̅ ϩⲛ ⲧⲥⲱϣⲉ ⲙ̅ⲙⲱⲁⲃ ϫⲉ ⲁ ⲡϫⲟⲉⲓⲥ
  ϭⲙ̅ⲡϣⲓⲛⲉ ⲙ̅ⲡⲉϥⲗⲁⲟⲥ ⲉⲧⲣⲉϥϯⲟⲉⲓⲕ ⲛⲁⲩ <span style="color:#b00e23">(ⲍ̅)</span> ⲁⲩⲱ
  ⲁⲥⲉⲓ ⲉⲃⲟⲗ ϩⲙ̅ ⲡⲙⲁⲉⲧⲥ ⲛ̅ϩⲏⲧⲥ̅ ⲛ̅ⲧⲟⲥ ⲙ̅ⲛ ⲧⲉⲥϣⲉⲗⲉⲉⲧ ⲥⲛ̅ⲧⲉ ⲛⲙ̅ⲙⲁⲥ ⲁⲩⲙⲟⲟϣⲉ ϩⲛ
  ⲧⲉϩⲓⲏ ⲉⲧⲣⲉⲩⲕⲧⲟⲟⲩ ⲉϩⲣⲁⲓ ⲉⲡⲕⲁϩ ⲛ̅ⲓ̈ⲟⲩⲇⲁ <span style="color:#b00e23">(ⲏ̅)</span>
  ⲛⲟⲉⲙⲓⲛ ⲧⲉ ⲡⲉϫⲁⲥ ⲛ̅ⲧⲉⲥϣⲉⲗⲉⲉⲧ ⲥⲛ̅ⲧⲉ ϫⲉ ⲃⲱⲕ ⲛ̅ⲧⲉⲧⲛ̅ⲕⲧⲉⲧⲏⲩⲧⲛ̅ ⲛ̅ϭⲓ ⲧⲟⲩⲓ̈ ⲧⲟⲩⲓ̈
  ⲙ̅ⲙⲱⲧⲛ ⲉⲡⲏⲓ ⲛ̅ⲧⲉⲥⲙⲁⲁⲩ ⲁⲩⲱ ⲉⲣⲉ ⲡϫⲟⲓ̈ⲥ ⲉⲓⲣⲉ ⲛ̅ⲟⲩⲛⲁ ⲛⲙ̅ⲙⲏⲧⲛ̅ ⲕⲁⲧⲁ ⲑⲉ
  ⲉⲛⲧⲁⲧⲉⲧⲛ̅ⲉⲓⲣⲉ ⲙⲛ̅ ⲛⲉⲛⲧⲁⲩⲙⲟⲩ <span style="color:#b00e23">(ⲑ̅)</span> ⲁⲩⲱ
  ⲛⲙ̅ⲙⲁⲓ ϩⲱ ⲉⲣⲉ ⲡϫⲟⲉⲓⲥ ⲧⲱⲱⲃⲉ ⲛⲏⲧⲛ̅ ⲛ̅ⲧⲉ ⲧⲟⲩⲓ̈ ⲧⲟⲩⲓ̈ ⲙ̅ⲙⲱⲧⲛ̅ ϭⲓⲛⲉ ⲛ̅ⲟⲩⲁⲛⲁⲡⲁⲩⲥⲓⲥ
  ϩⲙ̅ ⲡⲏⲓ ⲙ̅ⲡⲉⲥϩⲁⲓ ⲁⲩⲱ ⲁⲥϯⲡⲓ ⲉⲣⲱⲟⲩ ⲁⲩϥⲓϩⲣⲁⲩ ⲇⲉ ⲉⲃⲟⲗ ⲁⲩⲣⲓⲙⲉ ⲉⲩϫⲱ ⲙ̅ⲙⲟⲥ
  <span style="color:#b00e23">(ⲓ̅)</span> ϫⲉ ⲉⲛⲁⲕⲧⲟⲛ ⲛⲙ̅ⲙⲉ ⲉⲣⲁⲧϥ ⲙ̅ⲡⲟⲩⲗⲁⲟⲥ
  <span style="color:#b00e23">(ⲓ̅ⲁ̅)</span> ⲡⲉϫⲉ ⲛⲟⲉⲙⲓⲛ ⲛⲁⲩ ϫⲉ ⲕⲧⲉⲧⲏⲩⲧⲛ̅
  ⲛⲁϣⲉⲉⲣⲉ ⲛ̅ⲧⲉⲧⲛ̅ⲃⲱⲕ ⲁⲩⲱ ⲉⲧⲉⲧⲛⲁⲉⲓ ⲛⲙ̅ⲙⲁⲓ ⲉⲧⲃⲉⲟⲩ ⲛ̅ϩⲱⲃ ⲙⲏ ⲟⲩⲛ ϣⲏⲣⲉ ϭⲉ ϣⲟⲟⲡ ⲛ̅ϩⲏⲧ
  ϫⲉ ⲉⲩⲉⲣ̅ϩⲁⲓ ⲛⲏⲧⲛ̅ <span style="color:#b00e23">(ⲓ̅ⲃ̅)</span> ⲕⲧⲉⲧⲏⲩⲧⲛ̅ ⲛⲁϣⲉⲉⲣⲉ
  ⲛ̅ⲧⲉⲧⲛ̅ⲃⲱⲕ ϫⲉ ⲁⲓⲣ̅ϩⲗⲗⲱ ⲉⲧⲙ̅ϭⲙ̅ϭⲟⲙ ⲉϩⲙⲟⲟⲥ ⲙⲛ̅ ⲕⲉϩⲁⲓ ϫⲉ ⲁⲓϫⲟⲟⲥ ϫⲉ ⲛⲏ ⲟⲩⲛ ϭⲟⲙ ϭⲉ
  ϣⲟⲟⲡ ⲛⲁⲓ ⲉⲧⲣⲁϣⲱⲡⲉ ⲙⲛ̅ ⲛ̅ⲕⲉϩⲁⲓ ⲛ̅ⲧⲁϫⲡⲉ ϣⲏⲣⲉ <span style=
  "color:#b00e23">(ⲓ̅ⲅ̅)</span> ⲙⲏ ⲉⲧⲉⲧⲛⲁϭⲱ ⲉⲧⲉⲧⲛ̅ϭⲱϣⲧ ϩⲏⲧⲟⲩ ϣⲁⲛⲧⲟⲩⲣ̅ⲛⲟϭ ⲏ
  ⲉⲧⲉⲧⲛⲁϩⲙⲟⲟⲥ ⲉⲧⲃⲏⲏⲧⲟⲩ ⲉⲧⲙ̅ϫⲓ ⲕⲉϩⲁⲓ ⲙ̅ⲡⲱⲣ ⲛⲁϣⲉⲉⲣⲉ ⲙ̅ⲡⲣϭⲱ ϩⲓⲛⲁⲓ ϫⲉ ⲁⲓⲟⲩⲱⲗⲥ ⲛ̅ϩⲏⲧ
  ⲉⲧⲃⲉⲧⲏⲩⲧⲛ̅ ϫⲉ ⲧϭⲓϫ ⲙ̅ⲡϫⲟⲉⲓⲥ ⲁⲥⲉⲓ ⲉⲃⲟⲗ ⲉϫⲱⲓ <span style=
  "color:#b00e23">(ⲓ̅ⲇ̅)</span> ⲁⲩϥⲓϩⲣⲁⲩ ⲇⲉ ⲉⲃⲟⲗ ⲁⲩⲣⲓⲙⲉ ⲁⲩⲱ ⲟⲣⲫⲁ ⲁⲥⲁⲥⲡⲁⲍⲉ
  ⲛ̅ⲧⲉⲥϣⲱⲙⲉ ⲁⲥⲕⲧⲟⲥ ⲉϩⲣⲁⲓ ⲉⲡⲉⲥⲗⲁⲟⲥ ϩⲣⲟⲩⲑ ⲇⲉ ⲁⲥⲟⲩⲁϩⲥ̅ ⲛ̅ⲥⲁ ⲧⲉⲥϣⲱⲙⲉ <span style=
  "color:#b00e23">(ⲓ̅ⲉ̅)</span> ⲁⲩⲱ ⲛⲟⲉⲙⲓⲛ ⲡⲉϫⲁⲥ ⲛ̅ϩⲣⲟⲩⲑ ϫⲉ ⲉⲓⲥ ϩⲏⲏⲧⲉ ⲧⲟⲩϣⲃ̅ⲣ
  ϣⲉⲗⲉⲉⲧ ⲁⲥⲕⲧⲟⲥ ⲉⲣⲁⲧϥ̅ ⲙ̅ⲡⲉⲥⲗⲁⲟⲥ ⲁⲩⲱ ⲉⲣⲁⲧⲟⲩ ⲛ̅ⲛⲉⲥⲛⲟⲩⲧⲉ ⲛ̅ⲧⲟ ϩⲱⲱⲧⲉ ⲧⲁϣⲉⲉⲣⲉ ⲕⲧⲟ
  ⲉⲣⲁⲧⲥ̅ ⲛ̅ⲧⲟⲩϣⲃⲉⲉⲣⲉ <span style="color:#b00e23">(ⲓ̅ⲋ̅)</span> ϩⲣⲟⲩⲑ ⲇⲉ ⲡⲉϫⲁⲥ
  ⲛⲁⲥ ϫⲉ ⲛ̅ⲛⲉ ⲡⲁⲓ ⲧⲁϩⲟⲓ ⲧⲁⲕⲁⲁⲧⲉ ⲛ̅ⲥⲱⲓ ⲛ̅ⲧⲁⲃⲱⲕ ⲛ̅ⲧⲁⲗⲟ ϩⲁⲣⲟ ϫⲉ ⲛ̅ⲧⲟ ⲡⲙⲁ ⲉⲧⲉⲣⲁⲃⲱⲕ
  ⲣⲟϥ ϯⲛⲏⲩ ⲛⲙ̅ⲙⲉ ⲁⲩⲱ ⲡⲙⲁ ⲉⲧⲉⲣⲁⲟⲩⲱϩ ⲛ̅ϩⲏⲧϥ̅ ϯⲛⲁϭⲱ ⲛ̅ϩⲏⲧϥ̅ ⲛⲙ̅ⲙⲉ ⲡⲟⲩⲗⲁⲟⲥ ⲡⲉ
  ⲡⲁⲗⲁⲟⲥ ⲁⲩⲱ ⲡⲟⲩⲛⲟⲩⲧⲉ ⲡⲉ ⲡⲁⲛⲟⲩⲧⲉ <span style="color:#b00e23">(ⲓ̅ⲍ̅)</span> ⲁⲩⲱ
  ⲡⲙⲁ ⲉⲧⲉⲣⲁⲙⲟⲩ ⲛ̅ϩⲏⲧϥ ⲉⲓⲛⲁⲙⲟⲩ ϩⲱ ⲛ̅ϩⲏⲧϥ̅ ⲛ̅ⲥⲉⲧⲟⲙⲥⲧ̅ ⲙⲡⲙⲁ ⲉⲧⲙ̅ⲙⲁⲩ ⲛⲁⲓ ⲉⲣⲉ ⲡϫⲟⲓ̈ⲥ
  ⲁⲁⲩ ⲛⲁⲓ ⲩⲱ ⲛⲁⲓ ⲉϥⲉⲟⲩⲁϩⲟⲩ ⲉϫⲱⲓ ϫⲉ ⲡⲙⲟⲩ ⲡⲉⲧⲛⲁⲡⲟⲣϫⲛ̅ ⲉⲛⲉⲛⲉⲣⲏⲩ <span style=
  "color:#b00e23">(ⲓ̅ⲏ̅)</span> ⲛ̅ⲧⲉⲣⲉ ⲛⲟⲉⲙⲓⲛ ⲇⲉ ⲛⲁⲩ ϫⲉ ⲁⲥⲧⲁϫⲣⲟⲥ ⲉⲙⲟⲟϣⲉ ⲛⲉⲙⲙⲁⲥ
  ⲁⲥⲗⲟ ⲉⲥϣⲁϫⲉ ⲛⲙ̅ⲙⲁⲥ ⲉⲡⲉⲓϩⲱⲃ <span style="color:#b00e23">(ⲓ̅ⲑ̅)</span> ⲁⲩⲙⲟⲟϣⲉ
  ⲇⲉ ⲛ̅ⲧⲥⲛ̅ⲧⲉ ϣⲁⲛⲧⲟⲩⲉⲓ ⲉϩⲣⲁⲓ̈ ⲉⲃⲏⲑⲗⲉⲉⲙ ⲁⲥϣⲱⲡⲉ ⲇⲉ ⲛ̅ⲧⲉⲣⲟⲩⲉⲓ ⲉϩⲟⲩⲛ ⲉⲃⲏⲟⲗⲉⲉⲙ ⲁⲩⲱ
  ⲧⲡⲟⲗⲓⲥ ⲧⲏⲣⲥ ⲁ ⲡⲉⲥⲟⲉⲓⲧ ⲥⲱⲣ ⲉⲃⲟⲗ ⲛ̅ϩⲏⲧⲥ̅ ⲉⲧⲃⲏⲏⲧⲥ ⲉⲩϫⲱ ⲙ̅ⲙⲟⲥ ϫⲉ ⲧⲁⲓ ⲧⲉ ⲛⲟⲉⲙⲓⲛ
  <span style="color:#b00e23">(ⲕ̅)</span> ⲁⲩⲱ ⲡⲉϫⲁⲥ ⲛⲁⲩ ϫⲉ ⲙ̅ⲡⲣ̅ⲙⲟⲩⲧⲉ ⲉⲣⲟⲓ ϫⲉ
  ⲛⲟⲉⲙⲓⲛ ⲙⲟⲩⲧⲉ ⲉⲣⲟⲓ ϫⲉ ⲧⲉⲧⲥⲁϣⲉ ⲏ ⲧⲉⲛⲧⲁⲥⲥⲓϣⲉ ϫⲉ ⲁ ⲡⲓϩⲓⲕⲁⲛⲟⲥ ⲏ ⲡⲇⲩⲛⲁⲇⲟⲥ ⲁϥϯⲥⲓϣⲉ
  ⲛⲁⲓ ⲉⲙⲁⲧⲉ <span style="color:#b00e23">(ⲕ̅ⲁ̅)</span> ⲁⲛⲟⲕ ⲁⲓⲃⲱⲕ ⲉⲓⲙⲉϩ ⲡϫⲟⲉⲓⲥ
  ⲇⲉ ⲁϥⲕⲧⲟⲓ ⲉⲓϣⲟⲩⲉⲓⲧ ⲁⲩⲱ ⲉⲧⲃⲉⲟⲩ ⲉⲧⲉⲧⲛⲁⲙⲟⲩⲧⲉ ⲉⲣⲟⲓ ϫⲉ ⲛⲟⲉⲙⲓⲛ ⲁⲩⲱ ⲡϫⲟⲉⲓⲥ ⲁϥⲑⲃ̅ⲃⲓⲟⲓ
  ⲁⲩⲱ ⲡϩⲓⲕⲁⲛⲟⲥ ⲁϥⲑⲙ̅ⲕⲟⲓ <span style="color:#b00e23">(ⲕ̅ⲃ̅)</span> ⲁⲩⲱ ⲁⲥⲕⲧⲟⲥ
  ⲛ̅ϭⲓ ⲛⲟⲉⲙⲓⲛ ⲁⲩⲱ ϩⲣⲟⲩⲑ ⲧⲙⲱⲁⲃⲓⲧⲏⲥ ⲧⲉⲥϣⲉⲗⲗⲧ ⲉⲁⲥⲕⲧⲟⲥ ⲉⲃⲟⲗ ϩⲛ̅ ⲧⲥⲱϣⲉ ⲙ̅ⲙⲱⲁⲃ ⲛⲁⲓ ⲇⲉ
  ⲁⲩⲉⲓ ⲉϩⲣⲁⲓ ⲉⲃⲏⲑⲗⲉⲉⲙ ϩⲛ ⲧⲁⲣⲭⲏ ⲙ̅ⲡⲱϩⲥ̅ ⲛ̅ⲉⲓⲱⲧ</p>

  <h3 id="ruth2">2</h3>

  <p><span style="color:#b00e23">(ⲁ̅)</span> ⲁⲩⲱ ⲛⲟⲉⲙⲓⲛ ⲛⲉϥϣⲟⲟⲡ ⲛⲁⲥ ⲛ̅ϭⲓ
  ⲟⲩⲣⲙ̅ⲛ̅ⲥⲟⲟⲩⲛ ⲛ̅ⲧⲉ ⲡⲉⲥϩⲁⲓ ⲡⲣⲱⲙⲉ ⲇⲉ ⲉⲧⲙⲙⲁⲩ ⲛⲉⲩⲇⲩⲛⲁⲧⲟⲥ ⲡⲉ ϩⲛ ⲧⲉϥϭⲟⲙ ⲉⲩⲉⲃⲟⲗ ⲡⲉ
  ϩⲛ̅ ⲧⲥⲩⲅⲅⲉⲛⲓⲁ ⲛ̅ⲁⲃⲓⲙⲉⲗⲉⲭ ⲉⲡⲉϥⲣⲁⲛ ⲡⲉ ⲃⲟⲉⲥ <span style=
  "color:#b00e23">(ⲃ̅)</span> ⲡⲉϫⲉ ϩⲣⲟⲩⲑ ⲇⲉ ⲧⲙⲱⲁⲃⲓⲧⲏⲥ ϫⲉ ⲧⲁⲃⲱⲕ ⲉⲃⲟⲗ ⲉⲧⲥⲱϣⲉ
  ⲧⲁⲥⲣⲓⲧ ϩⲛ̅ ⲛ̅ϩⲙⲥ̅ ϩⲁⲣⲁⲧϥ̅ ⲙ̅ⲡⲉϯⲛⲁϭⲛ̅ ⲭⲁⲣⲓⲥ ⲛ̅ⲛⲁϩⲣⲁϥ ⲡⲉϫⲉ ⲛⲟⲉⲙⲓⲛ ⲇⲉ ⲛⲁⲥ ϫⲉ ⲃⲱⲕ
  ⲧⲁϣⲉⲉⲣⲉ <span style="color:#b00e23">(ⲅ̅)</span> ⲁⲥⲃⲱⲕ ⲇⲉ ⲁⲥⲥⲣⲓⲧ ϩⲛ̅ ⲧⲥⲱϣⲉ
  ϩⲓⲡⲁϩⲟⲩ ⲛ̅ⲛ̅ϫⲁⲓ̈ⲟϩⲥ̅ ⲁⲩⲱ ⲁⲥⲁⲡⲁⲛⲧⲁ ⲉⲧⲙⲉⲣⲓⲥ ⲛ̅ⲧⲥⲱϣⲉ ⲛ̅ⲃⲟⲉⲥ ⲡⲉ ⲉⲃⲟⲗ ϩⲛ̅
  ⲧⲥⲩⲅⲅⲉⲛⲓⲁ ⲛ̅ⲁⲃⲓⲙⲉⲗⲉⲭ <span style="color:#b00e23">(ⲇ̅)</span> ⲁⲩⲱ ⲉⲓⲥ ⲃⲟⲉⲥ
  ⲁϥⲉⲓ ⲉⲃⲟⲗ ϩⲛ̅ ⲃⲏⲑⲗⲉⲉⲙ ⲡⲉϫⲁϥ ⲛ̅ⲛⲉϥϫⲁⲓ̈ⲟϩⲥ ϫⲉ ⲡϫⲟⲉⲓⲥ ⲉϥⲉϣⲱⲡⲉ ⲛⲙ̅ⲙⲏⲧⲛ̅ ⲛ̅ⲧⲟⲟⲩ
  ϩⲱⲟⲩ ⲡⲉϫⲁⲩ ⲛⲁϥ ϫⲉ ⲉⲣⲉ ⲡϫⲟⲉⲓⲥ ⲥⲙⲟⲩ ⲉⲣⲟⲕ <span style=
  "color:#b00e23">(ⲉ̅)</span> ⲁⲩⲱ ⲃⲟⲉⲥ ⲡⲉϫⲁϥ ⲙ̅ⲡⲉϥϩⲙ̅ϩⲁⲗ ⲡⲉⲧϩⲓ̈ϫⲛ̅ ⲛⲉⲧⲱϩⲥ̅ ϫⲉ
  ⲧⲁⲛⲓⲙ ⲧⲉ ⲧⲉⲓ̈ϣⲉⲉⲣⲉ ϣⲏⲙ <span style="color:#b00e23">(ⲋ̅)</span> ⲡϩⲙ̅ϩⲁⲗ ⲇⲉ
  ⲉⲧϩⲓ̈ϫⲛ̅ ⲛⲉⲧⲱϩⲥ̅ ⲁϥⲟⲩⲱϣⲃ̅ ⲉϥϫⲱ ⲙ̅ⲙⲟⲥ ⲛⲁϥ ϫⲉ ⲧⲁⲓ̈ ⲧⲉ ⲧϣⲉⲉⲣⲉ ϣⲏⲙ ⲙ̅ⲙⲱⲁⲃⲓⲧⲓⲥ
  ⲧⲉⲛⲧⲁⲥⲕⲧⲟⲥ ⲙⲛ̅ ⲛⲟⲉⲙⲓⲛ ⲉⲃⲟⲗ ϩⲛ̅ ⲧⲥⲱϣⲉ ⲙ̅ⲙⲱⲁⲃ <span style=
  "color:#b00e23">(ⲍ̅)</span> ⲉⲁⲥϫⲟⲟⲥ ϫⲉ ⲧⲁⲃⲱⲕ ⲧⲁⲥⲣⲓⲧ ⲛ̅ⲧⲁⲕⲱⲧϥ ϩⲛ̅ ⲛ̅ϩⲙⲥ̅
  ϩⲓⲡⲁϩⲟⲩ ⲛ̅ⲛ̅ϫⲁⲓ̈ⲟϩⲥ̅ ⲛ̅ⲧⲉⲣⲉⲥⲉⲓ ⲙ̅ⲡⲥⲗⲟ ⲉⲥⲁϩⲉⲣⲁⲧⲥ̅ ϫⲓⲛ ϩⲧⲟⲟⲩⲉ ϣⲁ ⲡⲛⲁⲩ ⲛ̅ⲣⲟⲩϩⲉ
  ⲉⲙⲡⲥⲙ̅ⲧⲟⲛ ⲙ̅ⲙⲟⲟⲥ ⲗⲁⲁⲩ ϩⲛ̅ ⲧⲥⲱϣⲉ <span style="color:#b00e23">(ⲏ̅)</span> ⲁⲩⲱ
  ⲃⲟⲉⲥ ⲡⲉϫⲁϥ ⲛ̅ϩⲣⲟⲩⲑ ϫⲉ ⲙ̅ⲡⲉⲥⲱⲧⲙ̅ ⲧⲁϣⲉⲉⲣⲉ ϫⲉ ⲙ̅ⲡⲣ̅ⲃⲱⲕ ⲉϩⲣⲁⲓ̈ ⲉⲕⲉⲉⲓ̈ⲱϩⲉ ⲛ̅ϣⲙ̅ⲙⲟ
  ⲉⲥⲣⲓⲧ ⲛ̅ϩⲏⲧϥ̅ ⲛ̅ⲧⲟ ϭⲉ ⲙ̅ⲡⲣ̅ⲣ̅ ⲡⲃⲟⲗ ⲙ̅ⲡⲉⲓ̈ⲙⲁ ⲁⲗⲗⲁ ⲧⲟϭⲁ ⲉⲛⲁⲕⲉϣⲉⲉⲣⲉ ϣⲏⲙ
  <span style="color:#b00e23">(ⲑ̅)</span> ⲁⲩⲱ ⲛⲟⲩⲃⲁⲗ ⲙⲁⲣⲟⲩϭⲱϣⲧ ⲉⲡⲙⲁ ⲉⲧⲟⲩⲛⲁⲱϩⲥ̅
  ⲛ̅ϩⲏⲧϥ ⲛ̅ⲥⲱⲟⲩ ⲉⲓⲥ ϩⲏⲏⲧⲉ ⲁⲓ̈ϩⲱⲱⲛ ⲉⲧⲟⲟⲧⲟⲩ ⲛ̅ⲛ̅ϣⲏⲣⲉ ϣⲏⲙ ⲉⲧⲙ̅ⲧⲣⲉⲩϫⲱϩ ⲉⲣⲟ ⲁⲩⲱ
  ⲉⲣϣⲁⲛⲉⲓⲃⲉ ⲉⲣⲉⲃⲱⲕ ⲉⲡⲙⲁ ⲛ̅ⲛⲉⲥⲕⲉⲩⲏ ⲛ̅ⲧⲉⲥⲱ ϩⲙ ⲡⲙⲁ ⲉⲧⲉⲣⲉ ⲛ̅ϣⲏⲣⲉ ϣⲏⲙ ⲛⲁⲙⲉϩ ⲙⲟⲟⲩ
  ⲉⲣⲟϥ <span style="color:#b00e23">(ⲓ̅)</span> ⲁⲩⲱ ⲁⲥⲡⲁϩⲧⲥ̅ ⲉϫⲙ ⲡⲉⲥϩⲟ ⲉϫⲙ̅ ⲡⲕⲁϩ
  ⲁⲥⲟⲩⲱϣⲧ ⲉⲥϫⲱ ⲙ̅ⲙⲟⲥ ⲛⲁϥ ϫⲉ ⲉⲓⲥ ϩⲏⲏⲧⲉ ⲁⲓ̈ϭⲛ̅ ⲭⲁⲣⲓⲥ ⲛ̅ⲛⲁϩⲣⲁⲕ ⲉⲧⲣⲉⲕⲥⲟⲩⲱⲛⲧ ⲁⲩⲱ
  ⲁⲛⲟⲕ ⲁⲛⲅ̅ ⲟⲩϣⲙ̅ⲙⲱ <span style="color:#b00e23">(ⲓ̅ⲁ̅)</span> ⲁϥⲟⲩⲱϣⲃ̅ ⲛ̅ϭⲓ
  ⲃⲟⲉⲥ ⲉϥϫⲱ ⲙ̅ⲙⲟⲥ ⲛⲁⲥ ϫⲉ ϩⲛ ⲟⲩⲧⲁⲩⲟ ⲁⲩⲧⲁⲩⲟ ⲉⲣⲟⲓ̈ ⲛ̅ⲛⲟⲩϩⲃⲏⲩⲉ ⲉⲛⲧⲁⲁⲩ ⲙⲛ̅ ⲧⲟⲩϣⲱⲙⲉ
  ⲙⲛ̅ⲛ̅ⲥⲁ ⲛ̅ⲧⲉ ⲡⲟⲩϩⲁⲓ̈ ⲙⲟⲩ ⲁⲩⲱ ⲛ̅ⲑⲉ ⲉⲛⲧⲁⲕⲱ ⲛ̅ⲥⲱ ⲙ̅ⲡⲟⲩⲉⲓⲱⲧ ⲙⲛ̅ ⲧⲟⲩⲙⲁⲁⲩ ⲙⲛ̅ ⲡⲕⲁϩ
  ⲉⲛⲧⲁⲩϫⲡⲟ ⲛ̅ϩⲏⲧϥ ⲁⲃⲱⲕ ⲉⲣⲁⲧϥ̅ ⲛ̅ⲟⲩⲗⲁⲟⲥ ⲉⲛⲧⲉⲥⲟⲟⲩⲛ ⲙ̅ⲙⲟϥ ⲁⲛ ⲛ̅ⲥⲁϥ ⲙⲛ̅ ϣⲙ̅ⲧ ⲉⲡⲟⲟⲩ
  ⲛ̅ϩⲟⲟⲩ <span style="color:#b00e23">(ⲓ̅ⲃ̅)</span> ⲉⲣⲉ ⲡϫⲟⲓⲥ ⲧⲱⲱⲃⲉ ⲛⲉ ⲙ̅ⲡⲟⲩϩⲱⲃ
  ⲁⲩⲱ ⲉⲣⲉ ⲡⲟⲩⲃⲉⲕⲉ ϣⲱⲡⲉ ⲉϥϫⲏⲕ ⲉⲃⲟⲗ ⲛ̅ⲧⲟⲟⲧϥ ⲙ̅ⲡϫⲟⲉⲓⲥ ⲡⲛⲟⲩⲧⲉ ⲙ̅ⲡⲉⲓⲏ̅ⲗ̅ ⲡⲉⲛⲧⲁϯ
  ⲙ̅ⲡⲟⲩⲟⲩⲟⲓ ⲉϩⲟⲩⲛ ⲉⲣⲟϥ ⲉⲧⲣⲉⲛⲁϩⲧⲉ ϩⲁ ⲛⲉϥⲧⲛ̅ϩ <span style=
  "color:#b00e23">(ⲓ̅ⲅ̅)</span> ⲛ̅ⲧⲟⲥ ⲇⲉ ⲡⲉϫⲁⲥ ϫⲉ ⲡϫⲟⲉⲓⲥ ⲉⲓⲥϭⲛ̅ ⲭⲁⲣⲓⲥ ⲛ̅ⲛⲁϩⲣⲁⲕ
  ϫⲉ ⲁⲕⲥⲗ̅ⲥⲱⲗⲧ ⲁⲩⲱ ϫⲉ ⲁⲕϣⲁϫⲉ ⲉϩⲣⲁⲓ̈ ⲉⲡϩⲏⲧ ⲛ̅ⲧⲉⲕϩⲙϩⲁⲗ ⲉⲓⲥ ϩⲏⲏⲧⲉ ⲁⲛⲟⲕ ϯⲛⲁϣⲱⲡⲉ ⲛⲁⲕ
  ⲛ̅ⲑⲉ ⲛ̅ⲟⲩⲉⲓ ⲛ̅ⲛⲉⲕϩⲙ̅ϩⲁⲗ <span style="color:#b00e23">(ⲓ̅ⲇ̅)</span> ⲡⲉϫⲉ ⲃⲟⲉⲥ
  ⲛⲁⲥ ϫⲉ ⲏⲇⲏ ⲁ ⲡⲛⲁⲩ ⲛ̅ⲟⲩⲱⲙ ϣⲱⲡⲉ ϯⲡⲟⲩⲟⲓ̈ ⲉϩⲟⲩⲛ ⲉⲡⲉⲓ̈ⲙⲁ ⲛ̅ⲧⲉⲟⲩⲱⲙ ⲉⲃⲟⲗ ϩⲛ̅ ⲛⲉⲛⲟⲉⲓⲕ
  ⲛ̅ⲧⲉⲥⲉⲡ ⲧⲟⲩⲗⲁⲕⲙ̅ ϩⲙ̅ ⲡϩⲙ̅ϫ ⲁⲩⲱ ϩⲣⲟⲩⲑ ⲁⲥϩⲙⲟⲟⲥ ⲉϩⲣⲁⲓ̈ ⲛ̅ⲥⲁ ⲥⲡⲓⲣ ⲛ̅ⲛⲉⲧⲱϩⲥ̅ ⲁ
  ⲃⲟⲉⲥ ⲧⲁⲙⲓⲟ ⲛⲁⲥ ⲙ̅ⲡⲉⲧⲥⲛⲁⲟⲩⲟⲙϥ̅ ⲁⲥⲟⲩⲱⲙ ⲁⲥⲥⲉⲓ ⲁⲥⲕⲱ ⲉⲡⲁϩⲟⲩ ⲙ̅ⲡⲥⲉⲉⲡⲉ <span style=
  "color:#b00e23">(ⲓ̅ⲉ̅)</span> ⲁⲩⲱ ⲁⲥⲧⲱⲟⲩⲛ ⲉⲧⲣⲉⲥⲥⲣⲓⲧ ⲃⲟⲉⲥ ⲇⲉ ⲁϥϩⲱⲛ ⲉⲧⲟⲟⲧⲟⲩ
  ⲛ̅ⲛⲉϥϩⲙϩⲁⲗ ⲉϥϫⲱ ⲙ̅ⲙⲟⲥ ⲛⲁⲩ ϫⲉ ⲙⲁⲣⲉⲥⲕⲱⲧϥ̅ ϩⲛ̅ ⲧⲙⲏⲧⲉ ⲛ̅ⲛⲉⲕⲛⲁⲁⲩ ⲛ̅ⲧⲉⲧⲛ̅ⲧⲙ̅ϯϣⲓ̈ⲡⲉ
  ⲛⲁⲥ <span style="color:#b00e23">(ⲓ̅ⲋ̅)</span> ⲁⲩⲱ ϩⲛ̅ ⲟⲩⲧⲱⲟⲩⲛ ⲉⲧⲉⲧⲛⲉⲧⲱⲟⲩⲛ ⲛⲁⲥ
  ⲁⲩⲱ ϩⲛ̅ ⲟⲩϯ ⲉⲧⲉⲧⲛⲉϯ ⲛⲁⲥ ⲉⲃⲟⲗ ϩⲛ̅ ⲛⲉⲧⲥⲁⲙⲓ̈ⲏⲩ ⲛ̅ⲥⲟⲩⲱⲙ ⲁⲩⲱ ⲛ̅ⲥⲕⲱⲧϥ̅ ⲟⲛ
  ⲛ̅ⲧⲉⲧⲛ̅ⲧⲙ̅ⲛⲟϣⲡⲥ̅ <span style="color:#b00e23">(ⲓ̅ⲍ̅)</span> ⲁⲩⲱ ⲁⲥϭⲱ ⲉⲥⲕⲱⲧϥ̅
  ϩⲙ̅ ⲧⲥⲱϣⲉ ϣⲁ ⲡⲛⲁⲩ ⲛ̅ⲣⲟⲩϩⲉ ⲁⲩⲱ ⲛⲉⲛⲧⲁⲥⲕⲟⲧϥⲟⲩ ⲁⲥⲟⲩⲉϣⲟⲩⲱϣⲟⲩ ⲁⲩⲣ̅ ⲟⲩϣⲓ̈ ⲛ̅ⲉⲓⲱⲧ
  <span style="color:#b00e23">(ⲓ̅ⲏ̅)</span> ⲁⲥϥⲓ̈ⲧⲟⲩ ⲁⲥⲃⲱⲕ ⲉϩⲟⲩⲛ ⲉⲧⲡⲟⲗⲓⲥ ⲁⲩⲱ
  ⲧⲉⲥϣⲱⲙⲉ ⲁⲥⲛⲁⲩ ⲉⲛⲉⲛⲧⲁⲥⲕⲟⲧϥⲟⲩ ⲁⲩⲱ ϩⲣⲟⲩⲑ ⲁⲥⲉⲓⲛⲉ ⲉⲃⲟⲗ ϩⲛ̅ ⲛⲉⲛⲧⲁⲩⲥⲉⲉⲡⲉ ⲉⲣⲟⲥ ϩⲛ̅
  ⲛⲉⲛⲧⲁⲥⲥⲉⲓ ⲛ̅ϩⲏⲧⲟⲩ ⲁⲥⲧⲁⲁⲩ ⲛⲁⲥ <span style="color:#b00e23">(ⲓ̅ⲑ̅)</span> ⲁⲩⲱ
  ⲧⲉⲥϣⲱⲙⲉ ⲡⲉϫⲁⲥ ⲛⲁⲥ ϫⲉ ⲛ̅ⲧⲁⲕⲱⲧϥ̅ ⲧⲱⲛ ⲙ̅ⲡⲟⲟⲩ ⲁⲩⲱ ⲛ̅ⲧⲁⲧⲁⲙⲓ̈ⲟⲟⲩ ⲧⲱⲛ ⲉϥⲉϣⲱⲡⲉ ⲛ̅ϭⲓ
  ⲡⲉⲛⲧⲁϥⲥⲟⲩⲱⲛⲉ ⲉϥⲥⲙⲁⲙⲁⲁⲧ ⲁⲩⲱ ϩⲣⲟⲩⲑ ⲁⲥⲧⲁⲙⲉ ⲧⲉⲥϣⲱⲙⲉ ϫⲉ ⲛ̅ⲧⲁⲥⲧⲁⲙⲓ̈ⲟⲟⲩ ⲧⲱⲛ ⲁⲩⲱ
  ⲡⲉϫⲁⲥ ⲛⲁⲥ ϫⲉ ⲡⲣⲁⲛ ⲙ̅ⲡⲣⲱⲙⲉ ⲉⲛⲧⲁϥⲉⲓⲣⲉ ⲛⲙ̅ⲙⲁⲓ̈ ⲙⲡⲟⲟⲩ ⲡⲉ ⲃⲟⲉⲥ <span style=
  "color:#b00e23">(ⲕ̅)</span> ⲡⲉϫⲉ ⲛⲟⲉⲙⲓⲛ ⲛ̅ⲧⲉⲥϣⲉⲗⲉⲉⲧ ϫⲉ ϥⲥⲙⲁⲙⲁⲁⲧ ⲙ̅ⲡϫⲟⲉⲓⲥ ϫⲉ
  ⲙ̅ⲡϥ̅ⲕⲱ ⲛ̅ⲥⲱϥ ⲙ̅ⲡⲉϥⲛⲁ ⲙⲛ̅ ⲛⲉⲧⲟⲛϩ̅ ⲁⲩⲱ ⲙⲛ̅ ⲛⲉⲧⲙⲟⲟⲩⲧ ⲁⲩⲱ ⲛⲟⲉⲙⲓⲛ ⲡⲉϫⲁⲥ ⲛⲁⲥ ϫⲉ
  ⲡⲣⲱⲙⲉ ϥϩⲏⲛ ⲉⲣⲟⲛ ⲟⲩ ⲉⲃⲟⲗ ⲡⲉ ϩⲙ̅ ⲡⲅⲉⲛⲟⲥ ⲉⲧⲛⲁϫⲓ̈ⲧⲛ̅ <span style=
  "color:#b00e23">(ⲕ̅ⲁ̅)</span> ϩⲣⲟⲩⲑ ⲇⲉ ⲡⲉϫⲁⲥ ⲛ̅ⲧⲉⲥϣⲱⲙⲉ ϫⲉ ⲕⲁⲓ ⲅⲁⲣ ⲁϥϫⲟⲟⲥ ⲛⲁⲓ̈
  ϫⲉ ⲧⲟϭⲉ ⲉⲛⲁϣⲉⲉⲣⲉ ϣⲏⲙ ϣⲁⲛⲧⲟⲩϫⲱⲕ ⲉⲃⲟⲗ ⲙ̅ⲡⲱϩⲥ̅ ⲧⲏⲣϥ ⲉⲧϣⲟⲟⲡ ⲛⲁⲓ̈ <span style=
  "color:#b00e23">(ⲕ̅ⲃ̅)</span> ⲁⲩⲱ ⲛⲟⲉⲙⲓⲛ ⲡⲉϫⲁⲥ ⲛ̅ϩⲣⲟⲩⲑ ⲧⲉⲥϣⲉⲗⲉⲉⲧ ϫⲉ ⲟⲩⲁⲅⲁⲑⲟⲛ
  ⲛⲉ ⲡⲉ ⲧⲁϣⲉⲉⲣⲉ ϫⲉ ⲁⲙⲟⲟϣⲉ ⲙⲛ̅ ⲛⲉϥϣⲉⲉⲣⲉ ϣⲏⲙ ϫⲉ ⲛ̅ⲛⲉⲩⲧⲁϩⲟ ϩⲛ̅ ⲕⲉⲥⲱϣⲉ <span style=
  "color:#b00e23">(ⲕ̅ⲅ̅)</span> ⲁⲩⲱ ϩⲣⲟⲩⲑ ⲁⲥⲧⲱϭⲉ ⲙ̅ⲙⲟⲥ ⲉⲛ̅ϣⲉⲉⲣⲉ ϣⲏⲙ ⲛ̅ⲃⲟⲉⲥ
  ⲉⲧⲣⲉⲥⲕⲱⲧϥ̅ ⲛⲙ̅ⲙⲁⲩ ϣⲁⲛⲧⲟⲩⲟⲩⲱ ⲙ̅ⲡⲱϩⲥ̅ ⲛ̅ⲛ̅ⲉⲓⲱⲧ ⲙⲛ̅ ⲛⲉⲥⲟⲩⲟ ⲁⲩⲱ ⲁⲥϩⲙⲟⲟⲥ ⲉϩⲣⲁⲓ̈
  ⲙⲛ̅ ⲧⲉⲥϣⲱⲙⲉ</p>

  <h3 id="ruth3">3</h3>

  <p><span style="color:#b00e23">(ⲁ̅)</span> ⲛⲟⲉⲙⲓⲛ ⲇⲉ ⲧⲉⲥϣⲱⲙⲉ ⲡⲉϫⲁⲥ ⲛⲁⲥ ϫⲉ
  ⲧⲁϣⲉⲉⲣⲉ ⲛ̅ⲛⲁⲕⲱⲧⲉ ⲛⲉ ⲛ̅ⲥⲁ ⲟⲩⲙⲁⲛ̅ⲙ̅ⲧⲟⲛ ϫⲉⲕⲁⲥ ⲉⲣⲉ ⲡⲡⲉⲧⲛⲁⲛⲟⲩϥ ϣⲱⲡⲉ ⲙ̅ⲙⲟ
  <span style="color:#b00e23">(ⲃ̅)</span> ⲧⲉⲛⲟⲩ ϭⲉ ⲉⲓⲥ ⲃⲟⲉⲥ ⲡⲉⲛⲣⲙ̅ⲛ̅ⲥⲟⲟⲩⲛ ⲡⲉ
  ⲡⲁⲓ̈ ⲉⲛⲧⲁϭⲱ ⲙⲛ̅ ⲛⲉϥϣⲉⲉⲣⲉ ϣⲏⲙ ⲉⲓⲥ ϩⲏⲏⲧⲉ ⲛ̅ⲧⲟϥ ⲉϥⲛⲁϣⲉϣ ⲡⲉϫⲛⲟⲟⲩ ⲛ̅ⲛⲉϥⲉⲓⲱⲧ ϩⲛ̅
  ⲧⲉⲓ̈ⲟⲩϣⲏ <span style="color:#b00e23">(ⲅ̅)</span> ⲛ̅ⲧⲟ ⲇⲉ ϫⲟⲕⲙⲉ ⲛ̅ⲧⲉⲧⲁϩⲥⲉ
  ⲛ̅ⲧⲉϯ ⲛ̅ⲛⲟⲩϩⲟⲓ̈ⲧⲉ ϩⲓ̈ⲱⲱⲧⲉ ⲛ̅ⲧⲉⲃⲱⲕ ⲉⲃⲟⲗ ⲉⲡⲉϫⲛⲟⲟⲩ ⲛ̅ⲧⲉⲧⲙ̅ⲟⲩⲟⲛϩⲉ ⲉⲡⲣⲱⲙⲉ
  ϣⲁⲛⲧϥ̅ⲟⲩⲱ ⲉϥⲟⲩⲱⲙ ⲁⲩⲱ ⲉϥⲥⲱ <span style="color:#b00e23">(ⲇ̅)</span> ⲁⲩⲱ
  ⲉϥϣⲁⲛⲧⲁⲁϥ ⲉⲛ̅ⲕⲟⲧⲕ ⲉⲣⲉⲉⲓⲙⲉ ⲉⲡⲙⲁ ⲉⲧϥ̅ⲛⲁⲛ̅ⲕⲟⲧⲕ ⲛ̅ϩⲏⲧϥ̅ ⲛ̅ⲧⲉⲃⲱⲕ ⲛ̅ⲧⲉϭⲱⲗⲡ ⲉⲃⲟⲗ
  ϩⲁⲣⲁⲧϥ̅ ⲛ̅ⲧⲉⲛⲕⲟⲧⲕ̅ ⲁⲩⲱ ⲛ̅ⲧⲟϥ ϥⲛⲁⲧⲁⲙⲟ ⲉⲛⲉϩⲃⲏⲩⲉ ⲉⲧⲉⲣⲁⲁⲩ <span style=
  "color:#b00e23">(ⲉ̅)</span> ϩⲣⲟⲩⲑ ⲇⲉ ⲡⲉϫⲁⲥ ⲛⲁⲥ ϫⲉ ϩⲱⲃ ⲛⲓⲙ ⲉⲧⲉⲣⲁϫⲟⲟⲩ ⲉⲣⲟⲓ̈
  ϯⲛⲁⲁⲁⲩ <span style="color:#b00e23">(ⲋ̅)</span> ⲁⲩⲱ ⲁⲥⲃⲱⲕ ⲉⲧⲣⲉϫⲛⲟⲟⲩ ⲁⲥⲉⲓⲣⲉ
  ⲕⲁⲧⲁ ϩⲱⲃ ⲛⲓⲙ ⲉⲛⲧⲁ ⲧⲉⲥϣⲱⲙⲉ ϩⲱⲛ ⲙ̅ⲙⲟⲟⲩ ⲉⲧⲟⲟⲧⲥ̅ <span style=
  "color:#b00e23">(ⲍ̅)</span> ⲁⲩⲱ ⲃⲟⲉⲥ ⲁϥⲟⲩⲱⲙ ⲁⲩⲱ ⲁϥⲥⲱ ⲁ ⲡⲉϥϩⲏⲧ ⲟⲩⲛⲟϥ ⲁϥⲉⲓ
  ⲉⲧⲣⲉϥⲛ̅ⲕⲟⲧⲕ̅ ϩⲛ̅ ⲧⲙⲉⲣⲓⲥ ⲉⲧⲟⲣϭ̅ ⲛ̅ⲧⲟⲥ ⲇⲉ ϩⲣⲟⲩⲑ ⲁⲥⲉⲓ ⲛ̅ϩⲱⲡ ⲁⲥϭⲗⲗⲡ̅ ϩⲁⲣⲁⲧϥ̅ ⲉⲃⲟⲗ
  ⲁⲩⲱ ⲁⲥⲛ̅ⲕⲟⲧⲕ̅ <span style="color:#b00e23">(ⲏ̅)</span> ⲁⲥϣⲱⲡⲉ ⲇⲉ ϩⲛ̅ ⲧⲡⲁϣⲉ
  ⲛ̅ⲧⲉⲩϣⲏ ⲡⲣⲱⲙⲉ ⲁϥⲛⲉϩⲥⲉ ⲉϩⲣⲁⲓ̈ ⲁϥϣⲧⲟⲣⲧⲣ̅ ⲁⲩⲱ ⲉⲓⲥ ⲟⲩⲥϩⲓⲙⲉ ⲛⲉⲥⲛ̅ⲕⲟⲧⲕ̅ ϩⲁⲣⲁⲧϥ̅
  <span style="color:#b00e23">(ⲑ̅)</span> ⲡⲉϫⲁϥ ⲇⲉ ⲛⲁⲥ ϫⲉ ⲛ̅ⲧⲉ ⲛⲓⲙ ⲛ̅ⲧⲟ ⲛ̅ⲧⲟⲥ
  ⲇⲉ ⲡⲉϫⲁⲥ ϫⲉ ⲁⲛⲟⲕ ⲧⲉ ϩⲣⲟⲩⲑ ⲧⲉⲕϩⲙ̅ϩⲁⲗ ⲁⲩⲱ ⲡⲧⲟⲡ ⲙ̅ⲡⲉⲕϩⲟⲓ̈ⲧⲉ ⲉⲕⲉⲛⲟϫϥ ⲉϫⲛ̅
  ⲧⲉⲕϩⲙ̅ϩⲁⲗ ϫⲉ ⲛ̅ⲧⲟⲕ ⲡⲉⲧⲉⲧϩⲏⲛ ϩⲙ̅ ⲡⲅⲉⲛⲟⲥ <span style=
  "color:#b00e23">(ⲓ̅)</span> ⲁⲩⲱ ⲃⲟⲉⲥ ⲡⲉϫⲁϥ ⲛⲁⲥ ϫⲉ ⲧⲉⲥⲙⲁⲙⲁⲁⲧ ⲛ̅ⲧⲟ ⲛ̅ⲧⲟⲟⲧϥ̅
  ⲙ̅ⲡϫⲟⲉⲓⲥ ⲧⲁϣⲉⲉⲣⲉ ϫⲉ ⲁⲧⲁϣⲉ ⲡⲟⲩⲛⲁ ⲛ̅ϩⲁⲉ ⲉϩⲟⲩⲉ ⲡϣⲟⲣⲡ̅ ⲉⲧⲙ̅ⲧⲣⲉⲟⲩⲁϩⲉ ⲛ̅ⲥⲁ ϩⲉⲛϣⲏⲣⲉ
  ϣⲏⲙ ⲡⲉⲧⲉ ⲛ̅ⲧⲟϥ ⲡⲉ ⲛ̅ϩⲏⲧⲟⲩ ⲉϣⲱⲡⲉ ⲟⲩϩⲏⲕⲉ ⲡⲉ <span style=
  "color:#b00e23">(ⲓ̅ⲁ̅)</span> ⲏ ⲟⲩⲣⲙ̅ⲙⲁⲟ ⲧⲉⲛⲟⲩ ϭⲉ ⲧⲁϣⲉⲉⲣⲉ ⲙ̅ⲡⲣ̅ⲣ̅ϩⲟⲧⲉ ϩⲱⲃ ⲛⲓⲙ
  ⲉⲧⲉⲣⲁϫⲟⲟⲩ ⲁⲛⲟⲕ ϯⲛⲁⲁⲩ ⲛⲉ ⲧⲉⲫⲩⲗⲏ ⲅⲁⲣ ⲧⲏⲣⲥ ⲙ̅ⲡⲗⲁⲥⲟ ⲥⲟⲟⲩⲛ ϫⲉ ⲛ̅ⲧⲉⲩⲥϩⲓ̈ⲙⲉ ⲛ̅ⲧⲟ
  ⲛ̅ϫⲱⲱⲣⲉ <span style="color:#b00e23">(ⲓ̅ⲃ̅)</span> ⲁⲩⲱ ϫⲉ ⲁⲗⲏⲑⲱⲥ ⲁⲛⲟⲕ ⲡⲉⲧϩⲏⲛ
  ⲉϩⲟⲩⲛ ϩⲙ̅ ⲡⲅⲉⲛⲟⲥ ⲁⲩⲱ ⲟⲩⲛ ⲡⲉⲧϩⲏⲛ ⲉϩⲟⲩⲛ ⲉⲡⲅⲉⲛⲟⲥ ⲉϩⲟⲩⲉⲣⲟⲓ <span style=
  "color:#b00e23">(ⲓ̅ⲅ̅)</span> ⲙ̅ⲧⲟⲛ ⲙ̅ⲙⲟ ⲛ̅ⲧⲉⲓ̈ⲟⲩϣⲏ ϣⲁⲛⲧⲉ ϣⲱⲣⲡ̅ ϣⲱⲡⲉ ⲁⲩⲱ
  ⲉⲛϣⲁⲛⲉⲓ ⲉϩⲧⲟⲟⲩⲉ ⲉⲣ̅ϣⲁⲛⲡⲏ ϫⲓ̈ⲧⲉ ⲟⲩⲁⲅⲁⲑⲟⲛ ⲡⲉ ⲙⲁⲣⲉϥϫⲓ̈ⲧⲉ ⲉϥϣⲁⲛⲧⲙ̅ⲣ̅ϩⲛⲁϥ ⲇⲉ
  ⲉϫⲓ̈ⲧⲉ ⲁⲛⲟⲕ ϯⲛⲁϫⲓ̈ⲧⲉ ϥⲟⲛϩ ⲛ̅ϭⲓ ⲡϫⲟⲉⲓⲥ ⲛ̅ⲕⲟⲧⲕ̅ ϣⲁ ϩⲧⲟⲟⲩⲉ <span style=
  "color:#b00e23">(ⲓ̅ⲇ̅)</span> ⲁⲩⲱ ⲁⲥⲛ̅ⲕⲟⲧⲕ̅ ϩⲁⲣⲁⲧϥ̅ ϣⲁⲛⲧⲉ ϩⲧⲟⲟⲩⲉ ϣⲱⲡⲉ ⲛ̅ⲧⲟⲥ
  ⲇⲉ ⲁⲥⲧⲱⲟⲩⲛ ⲉⲙⲡⲁⲧⲉ ⲣⲱⲙⲉ ⲥⲟⲩⲛ ⲣⲱⲙⲉ ⲁⲩⲱ ⲃⲟⲉⲥ ⲡⲉϫⲁϥ ϫⲉ ⲙ̅ⲡⲣ̅ⲧⲣⲉⲗⲁⲁⲩ ⲉⲓⲙⲉ ϫⲉ ⲁ
  ⲥϩⲓⲙⲉ ⲉⲓ ⲉϩⲣⲁⲓ̈ ⲉⲡⲉⲓ̈ϫⲛⲟⲟⲩ <span style="color:#b00e23">(ⲓ̅ⲉ̅)</span> ⲡⲉϫⲁϥ ⲇⲉ
  ⲛⲁⲥ ϫⲉ ⲁⲩⲡⲡⲉⲣⲓⲍⲱⲙⲁ ⲉⲧϩⲓ̈ϫⲱ ⲁⲙⲁϩⲧⲉ ⲙ̅ⲙⲟϥ ⲛ̅ⲧⲟⲥ ⲇⲉ ⲛ̅ⲧⲉⲣⲉⲥⲁⲙⲁϩⲧⲉ ⲙ̅ⲙⲟϥ ⲁϥϣⲓ̈
  ⲉϩⲣⲁⲓ̈ ⲉⲣⲟϥ ⲛ̅ⲥⲟⲟⲩ ⲛ̅ϣⲓ̈ ⲛ̅ⲉⲓⲱⲧ ⲁϥⲧⲁⲗⲟⲟⲩ ⲉϫⲱⲥ ⲁⲥⲙⲟⲟϣⲉ ⲉϩⲟⲩⲛ ⲧⲡⲟⲗⲓⲥ
  <span style="color:#b00e23">(ⲓ̅ⲋ̅)</span> ⲁ ϩⲣⲟⲩⲑ ⲃⲱⲕ ⲉϩⲟⲩⲛ ϣⲁⲧⲉⲥϣⲱⲙⲉ ⲛ̅ⲧⲟⲥ
  ⲇⲉ ⲡⲉϫⲁⲥ ⲛⲁⲥ ϫⲉ ⲛ̅ⲧⲉ ⲛⲓⲙ ⲧⲁϣⲉⲉⲣⲉ ⲡⲉϫⲁⲥ ⲛⲁⲥ ϫⲉ ⲁⲛⲟⲕ ⲧⲉ ϩⲣⲟⲩⲑ ⲁⲩⲱ ⲁⲥⲧⲁⲩⲟ ⲉⲣⲟⲥ
  ⲛ̅ϩⲱⲃ ⲛⲓⲙ ⲉⲛⲧⲁ ⲡⲣⲱⲙⲉ ⲁⲁⲩ ⲛⲙ̅ⲙⲁⲥ <span style="color:#b00e23">(ⲓ̅ⲍ̅)</span>
  ⲡⲉϫⲁⲥ ⲟⲛ ⲛⲁⲥ ϫⲉ ⲡⲉⲓ̈ⲥⲟⲟⲩ ⲛ̅ϣⲓ̈ ⲛ̅ⲉⲓⲱⲧ ⲁϥⲧⲁⲁⲩ ⲛⲁⲓ̈ ⲉⲧⲃⲉ ϫⲉ ⲁϥϫⲟⲟⲥ ⲛⲁⲓ̈ ϫⲉ
  ⲙ̅ⲡⲣ̅ⲃⲱⲕ ⲉϩⲟⲩⲛ ⲉϩⲣⲁⲥ ⲛ̅ⲧⲟⲩϣⲱⲙⲉ ⲉⲣⲉϣⲟⲩⲉⲓⲧ <span style=
  "color:#b00e23">(ⲓ̅ⲏ̅)</span> ⲛ̅ⲧⲟⲥ ⲇⲉ ⲡⲉϫⲁⲥ ⲛⲁⲥ ϫⲉ ϩⲙⲟⲟⲥ ⲉϩⲣⲁⲓ̈ ⲧⲁϣⲉⲉⲣⲉ
  ϣⲁⲛⲧⲉⲉⲓⲙⲉ ϫⲉ ⲙⲛ̅ⲗⲁⲁⲩ ⲛ̅ϣⲁϫⲉ ⲛⲁϩⲉ ⲉⲃⲟⲗ ⲙ̅ⲡⲣⲱⲙⲉ ⲅⲁⲣ ⲛⲁϭⲱ ⲁⲛ ⲉⲙⲡϥ̅ϫⲱⲕ ⲉⲃⲟⲗ
  ⲙ̅ⲡⲟⲟⲩ ⲙ̅ⲡϣⲁϫⲉ</p>

  <h3 id="ruth4">4</h3>

  <p><span style="color:#b00e23">(ⲁ̅)</span> ⲁⲩⲱ ⲃⲟⲉⲥ ⲁϥⲃⲱⲕ ⲉϩⲣⲁⲓ̈ ⲉⲣⲛ̅ ⲧⲡⲩⲗⲏ
  ⲁϥϩⲙⲟⲟⲥ ϩⲙ̅ ⲡⲙⲁ ⲉⲧⲙ̅ⲙⲁⲩ ⲁⲩⲱ ⲉⲓⲥ ⲡⲉⲧϩⲏⲛ ⲉϩⲟⲩⲛ ⲉⲡⲅⲉⲛⲟⲥ ⲛ̅ϩⲟⲩⲟ ⲛⲉϥⲙⲟⲟϣⲉ ⲡⲁⲓ̈
  ⲉⲛⲧⲁ ⲃⲟⲉⲥ ϫⲟⲟⲥ ⲉⲧⲃⲏⲏⲧϥ̅ ⲡⲉϫⲁϥ ⲉϩⲟⲩⲛ ⲉϩⲣⲁϥ ⲛ̅ϭⲓ ⲃⲟⲉⲥ ϫⲉ ⲁⲙⲟⲩ ⲛ̅ⲅϩⲙⲟⲟⲥ ⲙ̅ⲡⲉⲓ̈ⲙⲁ
  ⲡⲉⲑⲏⲡ ⲏ ⲡⲉⲧⲉ ⲛ̅ⲥⲉⲉⲓⲙⲉ ⲉⲣⲟϥ ⲁⲛ ⲁϥⲃⲱⲕ ⲁϥϩⲙⲟⲟⲥ <span style=
  "color:#b00e23">(ⲃ̅)</span> ⲁⲩⲱ ⲃⲟⲉⲥ ⲁϥϫⲓ̈ ⲙ̅ⲙⲏⲧ ⲛ̅ⲣⲱⲙⲉ ⲉⲃⲟⲗ ϩⲛ̅
  ⲛⲉⲡⲣⲉⲥⲃⲩⲧⲉⲣⲟⲥ ⲛ̅ⲧⲡⲟⲗⲓⲥ ⲡⲉϫⲁϥ ⲛⲁⲩ ϫⲉ ϩⲙⲟⲟⲥ ⲛⲏⲧⲛ̅ ⲙ̅ⲡⲉⲓ̈ⲙⲁ ⲁⲩϩⲙⲟⲟⲥ <span style=
  "color:#b00e23">(ⲅ̅)</span> ⲁⲩⲱ ⲃⲟⲉⲥ ⲡⲉϫⲁϥ ⲙ̅ⲡⲉⲧϩⲏⲛ ⲉϩⲟⲩⲛ ⲉⲡⲅⲉⲛⲟⲥ ϫⲉ ⲉⲧⲃⲉ
  ⲧⲙⲉⲣⲓⲥ ⲛ̅ⲧⲥⲱϣⲉ ⲉⲧⲁ ⲡⲉⲛⲥⲟⲛ ⲧⲉ ⲁⲃⲓⲙⲉⲗⲉⲭ ⲧⲁⲓ̈ ⲉⲛⲧⲁⲩⲧⲁⲁⲥ ⲛ̅ⲛⲟⲉⲙⲓⲛ ⲧⲉⲛⲧⲁⲥⲕⲧⲟⲥ ⲉⲃⲟⲗ
  ϩⲛ̅ ⲧⲥⲱϣⲉ ⲙ̅ⲙⲱⲁⲃ <span style="color:#b00e23">(ⲇ̅)</span> ⲁⲛⲟⲕ ϩⲱ ⲁⲓ̈ϫⲟⲟⲥ ϫⲉ
  ϯⲛⲁⲧⲁⲩⲉ ⲡϣⲁϫⲉ ⲉⲛⲉⲕⲙⲁⲁϫⲉ ⲉⲓ̈ϫⲱ ⲙ̅ⲙⲟⲥ ϫⲉ ϫⲓ̈ ⲛⲁⲕ ⲛ̅ⲧⲙⲉⲣⲓⲥ ⲙ̅ⲡⲉⲙ̅ⲧⲟ ⲉⲃⲟⲗ
  ⲛ̅ⲛⲉⲧϩⲙⲟⲟⲥ ⲁⲩⲱ ⲙ̅ⲡⲉⲙ̅ⲧⲟ ⲉⲃⲟⲗ ⲛ̅ⲛⲉⲡⲣⲉⲥⲃⲩⲧⲉⲣⲟⲥ ⲙ̅ⲡⲗⲁⲟⲥ ⲉϣⲱⲡⲉ ϭⲉ ⲕⲛⲁⲟⲡⲕ̅ ⲉⲣⲟⲥ
  ϫⲓ̈ⲧⲥ̅ ⲉϣⲱⲡⲉ ⲇⲉ ⲛⲅ̅ⲛⲁϫⲓ̈ⲧⲥ̅ ⲁⲛ ⲙⲁⲧⲁⲙⲟⲓ̈ ⲁⲩⲱ ϯⲛⲁⲉⲓⲙⲉ ϫⲉ ⲙⲛ̅ ϭⲉ ⲛ̅ⲃⲗⲗⲁⲕ
  ⲉⲧⲣⲉϥϫⲓ̈ⲧⲥ̅ ⲁⲩⲱ ⲁⲛⲟⲕ ⲡⲉⲧⲛⲏⲩ ⲙⲛ̅ⲛ̅ⲥⲱⲕ ⲛ̅ⲧⲟϥ ⲇⲉ ⲡⲉϫⲁϥ ϫⲉ ⲁⲛⲟⲕ ⲡⲉⲉⲧⲛⲁϫⲓ̈ⲧⲥ̅
  <span style="color:#b00e23">(ⲉ̅)</span> ⲁⲩⲱ ⲃⲟⲉⲥ ⲡⲉϫⲁϥ ⲛⲁϥ ϫⲉ ϩⲙ̅ ⲡⲉϩⲟⲟⲩ
  ⲉⲧⲕ̅ⲛⲁϫⲓ̈ ⲛ̅ⲧⲥⲱϣⲉ ⲛ̅ⲧⲟⲟⲧⲥ̅ ⲛ̅ⲛⲟⲉⲙⲓⲛ ⲁⲩⲱ ⲛ̅ⲧⲟⲟⲧⲥ ⲛ̅ϩⲣⲟⲩⲑ ⲧⲙⲱⲁⲃⲓⲧⲏⲥ ⲑⲓ̈ⲙⲉ
  ⲙ̅ⲡⲉⲛⲧⲁϥⲙⲟⲩ ⲛ̅ⲧⲟⲥ ϩⲱⲱⲥ ϩⲣⲟⲩⲑ ⲕⲛⲁϫⲡⲓ̈ϫⲓ̈ⲧⲥ̅ ϩⲱⲥⲧⲉ ⲉⲧⲟⲩⲛⲉⲥ ⲡⲣⲁⲛ ⲙ̅ⲡⲉⲛⲧⲁϥⲙⲟⲩ
  ⲉϫⲛ̅ ⲧⲉϥⲕⲗⲏⲣⲟⲛⲟⲙⲓⲁ <span style="color:#b00e23">(ⲋ̅)</span> ⲁⲩⲱ ⲡⲉⲧϩⲏⲛ ⲉⲡⲅⲉⲛⲟⲥ
  ⲡⲉϫⲁϥ ϫⲉ ⲛ̅ϯⲛⲁϣϫⲓ̈ⲧⲥ̅ ⲁⲛ ⲛⲁⲓ̈ ⲙⲏ ⲡⲟⲧⲉ ⲛ̅ⲧⲁⲧⲁⲕⲟ ⲛ̅ⲧⲁⲕⲗⲏⲣⲟⲛⲟⲙⲓⲁ ⲛ̅ⲧⲟⲕ ϫⲓ̈ ⲛⲁⲕ
  ⲙ̅ⲙⲟⲥ ⲉⲡⲁⲙⲁ ϫⲉ ⲁⲛⲟⲕ ⲛ̅ϯⲛⲁϣ̅ϫⲓ̈ⲧⲥ̅ ⲁⲛ <span style="color:#b00e23">(ⲍ̅)</span>
  ⲁⲩⲱ ⲡⲁⲓ̈ ⲡⲉ ⲡⲇⲓⲕⲁⲓⲱⲙⲁ ϫⲓⲛ ⲛ̅ϣⲟⲣⲡ ϩⲙ̅ ⲡⲓⲏ̅ⲗ̅ ⲉⲧⲃⲉ ⲡⲉⲧϫⲓ̈ ⲉϩⲟⲩⲛ ⲉⲡⲅⲉⲛⲟⲥ ⲁⲩⲱ
  ⲉⲧⲃⲉ ⲧϣⲃⲓ̈ⲱ ⲉⲧⲁϩⲟ ⲉⲣⲁⲧⲟⲩ ⲛ̅ⲛ̅ϣⲁϫⲉ ⲛⲓⲙ ⲁⲩⲱ ⲡⲣⲱⲙⲉ ⲁϥⲃⲱⲗ ⲉⲃⲟⲗ ⲙ̅ⲡⲉϥϩⲩⲡⲟⲙⲁ
  ⲉⲧⲣⲉϥⲧⲁⲁϥ ⲙ̅ⲡⲉⲧϩⲓ̈ⲧⲟⲩⲱϥ ⲁⲩⲱ ⲡⲁⲓ̈ ⲡⲉ ⲡⲙⲁⲣⲧⲩⲣⲓⲟⲛ ⲉⲧϩⲙ̅ ⲡⲓⲏ̅ⲗ̅ <span style=
  "color:#b00e23">(ⲏ̅)</span> ⲡⲉⲧϫⲓ̈ ⲇⲉ ⲉϩⲟⲩⲛ ⲉⲡⲅⲉⲛⲟⲥ ⲡⲉϫⲁϥ ⲛ̅ⲃⲟⲉⲥ ϫⲉ ϫⲓ̈ ⲛⲁⲕ
  ⲉⲡⲁⲙⲁ ⲁⲩⲱ ⲁϥⲃⲱⲗ ⲉⲃⲟⲗ ⲙ̅ⲡⲉϥϩⲩⲡⲟⲇⲏⲙⲁ ⲁϥⲧⲁⲁϥ ⲛⲁϥ <span style=
  "color:#b00e23">(ⲑ̅)</span> ⲃⲟⲉⲥ ⲇⲉ ⲡⲉϫⲁϥ ⲛ̅ⲛⲉⲡⲣⲉⲥⲃⲩⲧⲉⲣⲟⲥ ⲙⲛ̅ ⲡⲗⲁⲟⲥ ⲧⲏⲣϥ̅ ϫⲉ
  ⲛ̅ⲧⲱⲧⲛ̅ ⲧⲉⲧⲛ̅ⲟ ⲙ̅ⲙⲛ̅ⲧⲣⲉ ⲙ̅ⲡⲟⲟⲩ ϫⲉ ⲁⲓ̈ϫⲓ̈ ⲛ̅ⲛⲁ ⲁⲃⲓⲙⲉⲗⲉⲭ ⲧⲏⲣⲟⲩ ⲁⲩⲱ ⲛⲉⲧϣⲟⲟⲡ
  ⲧⲏⲣⲟⲩ ⲛ̅ⲭⲁⲓⲗⲉⲱⲛ ⲙⲛ̅ ⲙⲁⲁⲗⲱⲛ ⲛ̅ⲧⲟⲟⲧⲥ̅ ⲛ̅ⲛⲟⲉⲙⲓⲛ <span style=
  "color:#b00e23">(ⲓ̅)</span> ⲁⲩⲱ ϩⲣⲟⲩⲑ ⲧⲙⲱⲁⲃⲓⲧⲓⲥ ⲑⲓ̈ⲙⲉ ⲙ̅ⲙⲁⲁⲗⲱⲛ ⲁⲓ̈ϫⲓ̈ⲧⲥ̅
  ⲉⲩⲥϩⲓ̈ⲙⲉ ⲛⲁⲓ̈ ⲉⲧⲟⲩⲛⲉⲥ ⲡⲣⲁⲛ ⲙ̅ⲡⲉⲛⲧⲁϥⲙⲟⲩ ⲉϫⲛ̅ ⲧⲉϥⲕⲗⲏⲣⲟⲛⲟⲙⲓⲁ ⲛϥ̅ⲧⲙ̅ϥⲱⲧⲉ ⲉⲃⲟⲗ
  ⲛ̅ϭⲓ ⲡⲣⲁⲛ ⲙ̅ⲡⲉⲛⲧⲁϥⲙⲟⲩ ⲉⲃⲟⲗ ϩⲛ̅ ⲛⲉϥⲥⲛⲏⲩ ⲁⲩⲱ ⲉⲃⲟⲗ ϩⲛ̅ ⲧⲉⲫⲩⲗⲏ ⲙ̅ⲡⲉϥⲗⲁⲟⲥ ⲛ̅ⲧⲱⲧⲛ̅
  ⲧⲉⲧⲛ̅ⲟ ⲙ̅ⲙⲛ̅ⲧⲣⲉ ⲙ̅ⲡⲟⲟⲩ <span style="color:#b00e23">(ⲓ̅ⲁ̅)</span> ⲁⲩⲱ ⲡⲗⲁⲟⲥ
  ⲧⲏⲣϥ̅ ⲛⲉⲧϩⲛ̅ ⲧⲡⲩⲗⲏ ⲡⲉϫⲁⲩ ϫⲉ ⲧⲛ̅ⲟ ⲙ̅ⲙⲛ̅ⲧⲣⲉ ⲁⲩⲱ ⲛⲉⲡⲣⲉⲥⲃⲩⲧⲉⲣⲟⲥ ⲡⲉϫⲁⲩ ϫⲉ ⲉⲣⲉ
  ⲡϫⲟⲉⲓⲥ ϯ ⲛ̅ⲧⲉⲕⲥϩⲓ̈ⲙⲉ ⲉⲧⲛⲁⲉⲓ ⲉϩⲟⲩⲛ ⲉⲡⲉⲕⲏⲓ̈ ⲛ̅ⲑⲉ ⲛ̅ϩⲣⲁⲭⲏⲗ ⲁⲩⲱ ⲛ̅ⲑⲉ ⲛⲗⲓⲁ ⲛⲁⲓ̈
  ϩⲓ̈ ⲟⲩⲥⲟⲡ ⲉⲛⲧⲁⲩⲕⲉⲧ ⲡⲏⲓ̈ ⲙ̅ⲡⲓⲏ̅ⲗ̅ ⲁⲩⲱ ⲉⲥⲉⲉⲓⲣⲉ ⲛ̅ⲟⲩϭⲟⲙ ϩⲛ̅ ⲛ̅ⲉⲫⲣⲁⲑⲁ ⲛ̅ⲧⲉ ⲟⲩⲣⲁⲛ
  ϣⲱⲡⲉ ϩⲛ̅ ⲃⲏⲑⲗⲉⲉⲙ <span style="color:#b00e23">(ⲓ̅ⲃ̅)</span> ⲁⲩⲱ ⲛ̅ⲧⲉ ⲡⲉⲕⲏⲓ̈
  ϣⲱⲡⲉ ⲛ̅ⲑⲉ ⲙ̅ⲡⲏⲓ̈ ⲙ̅ⲫⲁⲣⲉⲥ ⲡⲁⲓ̈ ⲉⲛⲧⲁ ⲑⲁⲙⲁⲣ ϫⲡ̅ϫⲡⲟϥ ⲛ̅ⲓ̈ⲟⲩⲇⲁⲥ ⲉⲃⲟⲗ ϩⲙ̅ ⲡⲉⲕⲥⲡⲉⲣⲙⲁ
  ⲉⲧⲉⲣⲉ ⲡϫⲟⲉⲓⲥ ⲛⲁⲧⲁⲁϥ ⲛⲁⲕ ⲉⲃⲟⲗ ϩⲛ̅ ⲧⲉⲓ̈ϣⲉⲉⲣⲉ ϣⲏⲙ <span style=
  "color:#b00e23">(ⲓ̅ⲅ̅)</span> ⲁⲩⲱ ⲃⲟⲉⲥ ⲁϥϫⲓ̈ ⲛ̅ϩⲣⲟⲩⲑ ⲁⲥϣⲱⲱⲡⲉ ⲛⲁϥ ⲉⲩⲥϩⲓ̈ⲙⲉ ⲁⲩⲱ
  ⲁϥⲃⲱⲕ ⲉϩⲟⲩⲛ ϣⲁⲣⲟⲥ ⲁ ⲡϫⲟⲉⲓⲥ ⲇⲉ ϯ ⲑⲉ ⲛⲁⲥ ⲉⲧⲣⲉⲥⲙⲓ̈ⲥⲉ ⲁⲥϫⲡⲉ ⲟⲩϣⲏⲣⲉ <span style=
  "color:#b00e23">(ⲓ̅ⲇ̅)</span> ⲁⲩⲱ ⲛⲉϩⲓ̈ⲟⲙⲉ ⲡⲉϫⲁⲩ ⲛ̅ⲛⲟⲉⲙⲓⲛ ϫⲉ ⲡϫⲟⲉⲓⲥ ⲥⲙⲁⲙⲁⲁⲧ
  ⲉⲧⲉⲙ̅ⲡϥ̅ⲛⲟⲩϫⲉ ⲙ̅ⲡⲟⲟⲩ ⲉⲃⲟⲗ ⲙ̅ⲙⲟ ⲙ̅ⲡⲉⲧϩⲏⲛ ⲉϩⲟⲩⲛ ⲉⲡⲅⲉⲛⲟⲥ ⲉⲧⲣⲉⲩⲧⲁⲩⲉ ⲡⲟⲩⲣⲁⲛ ϩⲙ̅
  ⲡⲓⲏ̅ⲗ̅ <span style="color:#b00e23">(ⲓ̅ⲉ̅)</span> ⲁⲩⲱ ⲉϥⲛⲁϣⲱⲡⲉ ⲛⲉ ⲉⲧⲣⲉϥⲕⲧⲉ
  ⲯⲩⲭⲏ ⲁⲩⲱ ⲉⲥⲁⲛϣ̅ ⲛ̅ⲧⲟⲩⲡⲟⲗⲓⲥ ⲉⲃⲟⲗ ϫⲉ ⲧⲟⲩϣⲉⲗⲉⲉⲧ ⲉⲛⲧⲁⲥⲙⲉⲣⲓ̈ⲧⲉ ⲛ̅ⲧⲟⲥ ⲧⲉⲛⲧⲁϫⲡⲟϥ ⲛⲉ
  ⲉⲛⲁⲛⲟⲩⲥ ⲛⲉⲉⲥⲁϣϥ̅ ⲛ̅ϣⲏⲣⲉ <span style="color:#b00e23">(ⲓ̅ⲋ̅)</span> ⲁⲩⲱ ⲛⲟⲉⲙⲓⲛ
  ⲁⲥϫⲓ̈ ⲙ̅ⲡϣⲏⲣⲉ ⲕⲟⲩⲓ̈ ⲁⲥⲕⲁⲁϥ ϩⲛ ⲕⲟⲩⲛⲥ̅ ⲁⲥϣⲱⲡⲉ ⲉⲥϩⲗⲟⲟⲗⲉ ⲙ̅ⲙⲟϥ <span style=
  "color:#b00e23">(ⲓ̅ⲍ̅)</span> ⲁⲩⲱ ⲛⲉⲥⲣⲙ̅ⲣⲁⲩⲏ ⲡⲉϫⲁⲩ ϫⲉ ⲁⲩϫⲡⲉ ⲟⲩϣⲏⲣⲉ ⲛ̅ⲛⲟⲉⲙⲓⲛ
  ⲁⲩⲙⲟⲩⲧⲉ ⲉⲡⲉϥⲣⲁⲛ ϫⲉ ⲓⲱⲃⲏⲇ ⲡⲁⲓ̈ ⲡⲉ ⲡⲉⲓⲱⲧ ⲛ̅ⲓⲉⲥⲥⲁⲓ ⲡⲓ̈ⲱⲧ ⲛ̅ⲇⲁⲩⲉⲓⲇ <span style=
  "color:#b00e23">(ⲓ̅ⲏ̅)</span> ⲁⲩⲱ ⲛⲁⲓ̈ ⲛⲉ ⲛⲉϫⲡⲟ ⲙ̅ⲫⲁⲣⲉⲥ ⲫⲁⲉⲥ ⲁϥϫⲡⲉ ⲉⲥⲣⲱⲙ
  <span style="color:#b00e23">(ⲓ̅ⲑ̅)</span> ⲁⲩⲱ ⲉⲥⲣⲱⲙ ⲁϥϫⲡⲉ ⲁⲣⲁⲙ ⲁⲣⲁⲙ ⲇⲉ ⲁϥϫⲡⲉ
  ⲁⲙⲓⲛⲁⲇⲁⲃ <span style="color:#b00e23">(ⲕ̅)</span> ⲁⲙⲓⲛⲁⲇⲁⲃ ⲇⲉ ⲁϥϫⲡⲉ ⲛⲁⲥⲥⲱⲛ
  ⲛⲁⲁⲥⲥⲱⲛ ⲇⲉ ⲁϥϫⲡⲉ ⲥⲁⲗⲙⲱⲛ <span style="color:#b00e23">(ⲕ̅ⲁ̅)</span> ⲥⲁⲗⲙⲱⲛ ⲇⲉ
  ⲁϥϫⲡⲉ ⲃⲟⲉⲥ ⲃⲟⲉⲥ ⲇⲉ ⲁϥϫⲡⲉ ⲓⲱⲃⲏⲇ <span style="color:#b00e23">(ⲕ̅ⲃ̅)</span>
  ⲓⲱⲃⲏⲇ ⲇⲉ ⲁϥϫⲡⲉ ⲓⲉⲥⲥⲁⲓ ⲓⲉⲥⲥⲁⲓ ⲇⲉ ⲁϥϫⲡⲉ ⲇⲁⲩⲉⲓⲇ ⲡϫⲱⲱⲙⲉ ⲛ̄ϩⲣⲟⲩⲑ ⲉⲣⲉ ⲡⲉϥⲥⲙⲟⲩ ⲉⲓ
  ⲉϩⲣⲁⲓ ⲉϫⲱⲛ ϩⲁⲙⲏⲛ ϥ̄ⲑ̄</p>
</body>
</html>
