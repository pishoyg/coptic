<!DOCTYPE html>
<html>
<head>
  <title>Ecclesiastes</title>
  <style>
    .a {
      color: blue;
    }
    .column {
        float: left;
        width: 50%;
    }
    .row:after {
        content: "";
        display: table;
        clear: both;
    }
  </style>
</head>
<body>
  <h2 id="ecclesiastes">Ecclesiastes</h2><a href="#ecclesiastes1">1</a>
  <a href="#ecclesiastes2">2</a> <a href="#ecclesiastes3">3</a> <a href=
  "#ecclesiastes4">4</a> <a href="#ecclesiastes5">5</a> <a href=
  "#ecclesiastes6">6</a> <a href="#ecclesiastes7">7</a> <a href=
  "#ecclesiastes8">8</a> <a href="#ecclesiastes9">9</a> <a href=
  "#ecclesiastes10">10</a> <a href="#ecclesiastes11">11</a> <a href=
  "#ecclesiastes12">12</a>
  <h3 id="ecclesiastes1">1</h3>ⲡⲉⲕⲗⲏⲥⲓⲁⲥⲧⲏⲥ ⲩ̅ⲩ̅ ⲛ̅ⲇ̅ⲁ̅ⲇ̅ <span style=
  "color:#b00e23">(ⲁ̅)</span> ⲛⲁⲓ̈ ⲛⲉ ⲛ̅ϣⲁϫⲉ ⲙ̅ⲡⲉⲕⲕⲗⲏⲥⲓⲁⲥⲧⲏⲥ ⲡϣⲏⲣⲉ ⲛ̅ⲇⲁⲩⲉⲓⲇ
  ⲉⲁϥⲣ̅ⲣ̅ⲣⲟ ⲉϫⲙ̅ ⲡⲓⲏⲗ ϩⲛ̅ ⲑⲓⲉⲗ̅ⲏ̅ⲙ̅ <span style="color:#b00e23">(ⲃ̅)</span>
  ⲟⲩⲡⲉⲧϣⲟⲩⲉⲓⲧ ⲛ̅ⲙ̅ⲡⲉⲧϣⲟⲩⲉⲓⲧ ⲡⲉⲧϣⲟⲟⲡ ⲡⲉϫⲉ ⲡⲉⲕⲕⲗⲏⲥⲓⲁⲥⲧⲏⲥ ⲟⲩⲡⲉⲧϣⲟⲩⲉⲓⲧ
  ⲛ̅ⲙ̅ⲡⲉⲧϣⲟⲩⲉⲓⲧ ⲡⲉ ϩⲱⲃ ⲛⲓ̈ⲙ ⲉⲡⲉⲧϣⲟⲩⲉⲓⲧ ⲡⲉⲧⲛ̅ϩⲏⲧⲟⲩ <span style=
  "color:#b00e23">(ⲅ̅)</span> ⲟⲩ ⲡⲉ ⲡⲉϩⲟⲩⲟ ⲙ̅ⲡⲣⲱⲙⲉ ⲉⲧϣⲟⲟⲡ ⲛⲁϥ ϩⲙ̅ ⲡⲉϥϩⲓ̈ⲥⲉ
  ⲧⲏⲣϥ̅ ⲡⲁⲓ̈ ⲉⲧϥϩⲁⲥⲉ ⲛ̅ϩⲏⲧϥ̅ ϩⲁⲣⲟϥ ⲙ̅ⲡⲣⲏ <span style=
  "color:#b00e23">(ⲇ̅)</span> ϫⲉ ⲟⲩⲅⲉⲛⲉⲁ ϣⲁⲥⲃⲱⲕ ⲛ̅ⲧⲉ ⲕⲉⲟⲩⲉⲓ ⲉⲓ ⲉⲡⲉⲥⲙⲁ ⲡⲕⲁϩ ⲇⲉ
  ϣⲟⲟⲡ ϣⲁ ⲉⲛⲉϩ <span style="color:#b00e23">(ⲉ̅)</span> ⲁⲩⲱ ⲡⲣⲏ ϣⲁϥϣⲁ ⲛϥ̅ϩⲱⲧⲡ
  ̅ⲛϥ̅ⲥⲱⲕ ⲟⲛ ⲉϩⲣⲁⲓ̈ ⲉⲡⲉϥⲙⲁ <span style="color:#b00e23">(ⲋ̅)</span> ⲛ̅ⲧⲟϥ ⲉϥⲛⲁϣⲁ
  ϣⲁϥⲙⲟⲟϣⲉ ⲉⲡⲥⲁ ⲙ̅ⲡⲣⲏⲥ ⲁⲩⲱ ⲛϥ̅ⲕⲟⲧϥ̅ ⲉϣⲁϥⲕⲧⲟϥ ⲉⲡⲥⲁ ⲙ̅ⲡⲉⲙϩⲓ̈ⲧ ⲡⲉⲡⲛ̅ⲁ̅ ⲉϥⲙⲟⲟϣⲉ
  ⲉϥⲕⲱⲧⲉ ⲁⲩⲱ ϣⲁϥⲕⲧⲟϥ ⲉϩⲣⲁⲓ̈ ⲉⲛⲉϥⲕⲟⲧⲥ̅ <span style="color:#b00e23">(ⲍ̅)</span>
  ⲙ̅ⲙⲟⲩⲛⲥⲱⲣⲙ̅ ⲧⲏⲣⲟⲩ ⲉⲩⲙⲟⲟϣⲉ ⲉϩⲣⲁⲓ̈ ⲉⲑⲁⲗⲁⲥⲥⲁ ⲁⲩⲱ ⲧⲉⲑⲁⲗⲁⲥⲥⲁ ⲙⲉⲥⲙⲟⲩϩ ϩⲁⲣⲟⲟⲩ
  ⲙ̅ⲙⲟⲩⲛⲥⲱⲣⲙ̅ ⲧⲏⲣⲟⲩ ϣⲁⲩⲙⲟⲟϣⲉ ⲉϩⲣⲁⲓ̈ ⲉⲛⲉⲩⲙⲁ ⲉϣⲁⲩⲙⲟⲟϣⲉ ⲛ̅ⲧⲟⲟⲩ ⲉⲧⲣⲉⲩⲃⲱⲕ ⲉⲡⲙⲁ
  ⲉⲧⲙ̅ⲙⲁⲩ <span style="color:#b00e23">(ⲏ̅)</span> ⲛ̅ϣⲁϫⲉ ⲧⲏⲣⲟⲩ ⲥⲉϣⲁⲁⲧ ⲛ̅ⲛⲉϣ
  ⲡⲣⲱⲙⲉ ϣⲁϫⲉ ⲛ̅ϩⲏⲧⲟⲩ ⲁⲩⲱ ⲛ̅ⲛⲉϣ ⲡⲃⲁⲗ ⲥⲉⲓ ϩⲁ ⲡⲛⲁⲩ ⲁⲩⲱ ⲛ̅ⲛⲉϣ ⲡⲙⲁⲁϫⲉ ⲥⲉⲓ ϩⲁ ⲡⲥⲱⲧⲙ̅
  <span style="color:#b00e23">(ⲑ̅)</span> ⲟⲩ ⲡⲉⲛⲧⲁϥϣⲱⲡⲉ ⲛ̅ⲧⲟϥ ⲟⲛ ⲡⲉⲧⲛⲁϣⲱⲡⲉ ⲟⲩ
  ⲡⲉⲛⲧⲁⲩⲧⲁⲙⲓ̈ⲟϥ ⲛ̅ⲧⲟϥ ⲟⲛ ⲡⲉⲧⲟⲩⲛⲁⲧⲁⲙⲓ̈ⲟϥ ⲁⲩⲱ ⲙⲛ̅ ⲗⲁⲁⲩ ⲛ̅ϩⲱⲃ ⲛ̅ⲃⲣ̅ⲣⲉ ϩⲁⲣⲱϥ ⲙ̅ⲡⲣⲏ
  <span style="color:#b00e23">(ⲓ̅)</span> ⲉⲣⲉ ⲡⲣⲱⲙⲉ ⲛⲁϣⲁϫⲉ ⲉⲣⲟⲟⲩ ⲛϥ̅ϫⲟⲟⲥ ϫⲉ ⲉⲓⲥ
  ⲡⲁⲓ̈ ⲟⲩⲃⲣ̅ⲣⲉ ⲡⲉ ⲏⲇⲏ ⲁⲩⲟⲩⲱ ⲉⲩϣⲱⲡⲉ ϩⲛ̅ ⲛⲁⲓ̈ⲱⲛ ⲛ̅ⲧⲁⲩϣⲱⲡⲉ ϩⲁ ⲧⲛ̅ϩⲓ̈ⲏ <span style=
  "color:#b00e23">(ⲓ̅ⲁ̅)</span> ⲙ̅ⲙⲛ̅ ⲣ̅ⲡⲙⲉⲉⲩⲉ ϣⲟⲟⲡ ⲛ̅ⲛ̅ϣⲟⲣⲡ̅ ⲁⲩⲱ ⲛ̅ⲕⲉϩⲁⲉⲉⲩⲉ
  ⲛ̅ⲧⲁⲩϣⲱⲡⲉ ϩⲁ ⲧⲛ̅ϩⲓ̈ⲏ ⲙ̅ⲙⲛ̅ ⲣ̅ⲡⲙⲉⲉⲩⲉ ϣⲟⲟⲡ ⲁⲩⲱ ⲛⲉⲧⲛⲁϣⲱⲡⲉ ⲉⲑⲁⲏ <span style=
  "color:#b00e23">(ⲓ̅ⲃ̅)</span> ⲁⲛⲟⲕ ⲡⲉⲕⲕⲗⲏⲥⲓⲁⲥⲧⲏⲥ ⲁⲓ̈ⲣ̅ⲣ̅ⲣⲟ ⲉϫⲙ̅ ⲡⲓⲏ̅ⲗ̅ ϩⲛ̅
  ⲑⲓⲉⲗ̅ⲏ̅ⲙ̅ <span style="color:#b00e23">(ⲓ̅ⲅ̅)</span> ⲁⲩⲱ ⲁⲓ̈ϯ ⲙ̅ⲡⲁϩⲏⲧ ⲉϣⲓ̈ⲛⲉ
  ⲁⲩⲱ ⲉϯ ⲟⲩⲟⲓ̈ ϩⲛ̅ ⲧⲥⲟⲫⲓⲁ ⲉⲧⲃⲉ ⲛⲉⲛⲧⲁⲩϣⲱⲡⲉ ⲧⲏⲣⲟⲩ ϩⲁⲣⲟⲥ ⲛ̅ⲧⲡⲉ ϫⲉ ⲟⲩⲡⲉⲣⲓⲥⲡⲁⲥⲙⲟⲥ
  ⲙ̅ⲡⲟⲛⲏⲣⲟⲛ ⲁ ⲡⲛⲟⲩⲧⲉ ⲧⲁⲁϥ ⲛ̅ⲛ̅ϣⲏⲣⲉ ⲛ̅ⲛ̅ⲣⲱⲙⲉ ⲉⲧⲣⲉⲩϫⲓ̈ϩⲣⲁⲩ ⲛ̅ϩⲏⲧϥ̅ ϩⲛ̅ ⲟⲩϩⲏⲇⲟⲛⲏ
  <span style="color:#b00e23">(ⲓ̅ⲇ̅)</span> ⲁⲓ̈ⲛⲁⲩ ⲛ̅ⲧⲁⲙⲓ̈ⲟ ⲧⲏⲣⲟⲩ ⲛ̅ⲧⲁⲩⲧⲁⲙⲓ̈ⲟⲟⲩ
  ⲧⲏⲣⲟⲩ ϩⲁⲣⲟϥ ⲙ̅ⲡⲣⲏ ⲁⲩⲱ ⲉⲓⲥ ϩⲏⲏⲛⲉ ⲧⲏⲣⲟⲩ ⲟⲩⲡⲉⲧϣⲟⲩⲉⲓⲧ ⲡⲉⲧⲛ̅ϩⲏⲧⲟⲩ ⲙⲛ̅ ⲟⲩⲟⲩⲱϣ
  ⲙ̅ⲡⲛ̅ⲁ̅ <span style="color:#b00e23">(ⲓ̅ⲉ̅)</span> ⲡⲉⲧϭⲟⲟⲙⲉ ⲛ̅ⲥⲉⲛⲁϣⲕⲟⲥⲙⲉⲓ ⲁⲛ
  ⲙ̅ⲙⲟϥ ⲁⲩⲱ ⲡⲉⲧϣⲁⲁⲧ ⲛ̅ⲥⲉⲛⲁϣⲛ̅ⲧϥ̅ ⲁⲛ ⲉⲩⲏⲡⲉ <span style=
  "color:#b00e23">(ⲓ̅ⲋ̅)</span> ⲁⲛⲟⲕ ⲁⲓ̈ϣⲁϫⲉ ϩⲙ̅ ⲡⲁϩⲏⲧ ϩⲙ̅ ⲡⲧⲣⲁϫⲟⲟⲥ ϫⲉ ⲉⲓⲥ
  ϩⲏⲏⲧⲉ ⲁⲛⲟⲕ ⲁⲓ̈ϫⲓ̈ⲥⲉ ⲡⲁⲣⲁ ⲛⲉⲛⲧⲁⲩϣⲱⲡⲉ ϩⲁ ⲧⲁϩⲓ̈ⲏ ϩⲛ̅ ⲑⲓⲉⲗ̅ⲏ̅ⲙ̅ ⲁⲩⲱ ⲁⲓ̈ⲟⲩⲱϩ ⲉⲧⲟⲟⲧ
  ⲛ̅ⲟⲩⲥⲟⲫⲓⲁ ⲉϩⲟⲩⲛ ⲉⲟⲩⲟⲛ ⲛⲓ̈ⲙ ⲡⲁⲣⲁ ⲛⲉⲛⲧⲁⲩϣⲱⲡⲉ ϩⲁ ⲧⲁϩⲓ̈ⲏ ϩⲛ̅ ⲑⲓⲉⲗ̅ⲏ̅ⲙ̅ ⲁⲩⲱ ⲁ
  ⲡⲁϩⲏⲧ ⲛⲁⲩ ⲉϩⲁϩ ⲛ̅ϩⲱⲃ ⲟⲩⲥⲟⲫⲓⲁ ⲙⲛ̅ ⲟⲩⲥⲟⲟⲩⲛ <span style=
  "color:#b00e23">(ⲓ̅ⲍ̅)</span> ⲁⲩⲱ ⲟⲩⲡⲁⲣⲁⲃⲟⲗⲏ ⲙⲛ̅ ⲟⲩⲥⲃⲱ ⲁⲛⲟⲕ ⲁⲓ̈ⲉⲓⲙⲉ ⲉⲣⲟⲟⲩ ϫⲉ
  ⲉⲓⲥ ⲡⲉⲓ̈ⲕⲉ ⲟⲛ ⲟⲩⲟⲩⲱϣ ⲡⲉ ⲙ̅ⲡⲛ̅ⲁ̅ <span style="color:#b00e23">(ⲓ̅ⲏ̅)</span> ϫⲉ
  ⲉⲣⲉ ⲟⲩⲛⲟϭ ⲛ̅ⲥⲟⲟⲩⲛ ϣⲟⲟⲡ ϩⲙ̅ ⲡⲁϣⲁⲓ̈ ⲛ̅ⲧⲥⲟⲫⲓⲁ ⲁⲩⲱ ⲡⲉⲧⲛⲁⲟⲩⲱϩ ⲉⲧⲟⲟⲧϥ̅ ⲉϫⲙ̅ ⲡⲥⲟⲟⲩⲛ
  ⲉϥⲛⲁⲟⲩⲉϩ ⲟⲩⲙⲟⲕϩⲥ̅
  <h3 id="ecclesiastes2">2</h3><span style="color:#b00e23">(ⲁ̅)</span> ⲁⲓ̈ϫⲟⲟⲥ
  ⲁⲛⲟⲕ ϩⲙ̅ ⲡⲁϩⲏⲧ ϫⲉ ⲁⲙⲟⲩ ⲧⲁϫⲟⲛⲧⲕ̅ ϩⲛ̅ ⲟⲩⲟⲩⲛⲟϥ ⲛⲅ̅ⲛⲁⲩ ϩⲛ̅ ⲟⲩⲁⲅⲁⲑⲟⲛ ⲁⲩⲱ ⲉⲓⲥ
  ⲡⲉⲓ̈ⲕⲉⲧ ⲟⲩⲡⲉⲧϣⲟⲩⲉⲓⲧ ⲡⲉ <span style="color:#b00e23">(ⲃ̅)</span> ⲡⲥⲱⲃⲉ ⲁⲓ̈ⲧⲁⲩⲟ
  ⲉⲣⲟϥ ⲙ̅ⲡϣⲉⲉⲓ ⲁⲩⲱ ⲡⲟⲩⲛⲟϥ ⲁⲓ̈ϫⲟⲟⲥ ⲛⲁϥ ϫⲉ ⲟⲩ ⲡⲉ ⲡⲁⲓ̈ ⲉⲧⲕ̅ⲉⲓⲣⲉ ⲙ̅ⲙⲟϥ <span style=
  "color:#b00e23">(ⲅ̅)</span> ⲁⲓ̈ϯ ϩⲧⲏⲓ̈ ϫⲉ ⲛⲉ ⲡⲁϩⲏⲧ ⲛⲁϣⲥⲉⲕ ⲧⲁⲥⲁⲣⲝ ⲛ̅ⲑⲉ ⲛ̅ⲟⲩⲏⲣⲡ
  ⲁⲩⲱ ⲡⲁϩⲏⲧ ⲁϥϫⲓ̈ ⲙⲟⲉⲓⲧ ϩⲏⲧ ϩⲛ̅ ⲟⲩⲥⲟⲫⲓⲁ ⲁⲩⲱ ⲉⲧⲣⲁⲁⲙⲁϩⲧⲉ ⲉϫⲙ̅ ⲡⲟⲩⲛⲟϥ ϣⲁⲛϯⲛⲁⲩ ϫⲉ
  ⲁϣ ⲡⲉ ⲡⲁⲅⲁⲑⲟⲛ ⲉⲧϣⲟⲟⲡ ⲛ̅ⲛ̅ϣⲏⲣⲉ ⲛ̅ⲛ̅ⲣⲱⲙⲉ ⲉⲧⲟⲩⲛⲁⲁϥ ϩⲁⲣⲟϥ ⲙ̅ⲡⲣⲏ ⲛ̅ⲧⲏⲡⲉ ⲛ̅ⲛⲉϩⲟⲟⲩ
  ⲙ̅ⲡⲉⲩⲱⲛϩ̅ <span style="color:#b00e23">(ⲇ̅)</span> ⲁⲓ̈ϫⲓ̈ⲥⲉ ⲙ̅ⲡⲉⲛⲧⲁⲓ̈ⲧⲁⲙⲓ̈ⲟϥ
  ⲛⲁⲓ̈ ⲁⲓ̈ⲕⲱⲧ ⲛⲁⲓ̈ ⲛ̅ϩⲉⲛⲏⲓ̈ ⲁⲓ̈ⲧⲱϭⲉ ⲛⲁⲓ̈ ⲛ̅ϩⲉⲛⲙⲁ ⲛ̅ⲉⲗⲟⲟⲗⲉ <span style=
  "color:#b00e23">(ⲉ̅)</span> ⲁⲓ̈ⲧⲁⲙⲓ̈ⲟ ⲛⲁⲓ̈ ⲛ̅ϩⲉⲛⲕⲏⲡⲟⲥ ⲙⲛ̅ ϩⲉⲛⲡⲁⲣⲁⲇⲓⲥⲟⲥ ⲁⲩⲱ
  ⲁⲓ̈ⲧⲱϭⲉ ⲛⲁⲓ̈ ⲛ̅ϩⲏⲧⲟⲩ ⲛ̅ϣⲏⲛ ⲛⲓ̈ⲙ ⲛ̅ⲣⲉϥϯⲕⲁⲣⲡⲟⲥ <span style=
  "color:#b00e23">(ⲋ̅)</span> ⲁⲓ̈ⲧⲁⲙⲓ̈ⲟ ⲛⲁⲓ̈ ⲛ̅ϩⲉⲛⲕⲟⲗⲩⲙⲃⲏⲑⲣⲁ ⲙ̅ⲙⲟⲟⲩ ⲉⲧⲥⲟ ⲉⲃⲟⲗ
  ⲙ̅ⲡⲁⲙⲁ ⲛ̅ϣⲏⲛ ⲉⲧϯⲟⲩⲱ <span style="color:#b00e23">(ⲍ̅)</span> ⲁⲓ̈ⲕⲱ ⲛⲁⲓ̈
  ⲛ̅ϩⲉⲛϩⲙ̅ϩⲁⲗ ⲛ̅ϩⲟⲟⲩⲧ ⲙⲛ̅ ϩⲉⲛϩⲙ̅ϩⲁⲗ ⲛ̅ⲥϩⲓ̈ⲙⲉ ⲁⲩⲱ ϩⲉⲛⲕⲉⲙⲉⲥ ϩⲛ̅ ⲏⲓ̈ ⲁⲩϣⲱⲡⲉ ⲛⲁⲓ̈
  ⲁⲩⲱ ⲟⲩⲛⲟϭ ⲛⲁϣⲏ ⲛ̅ⲉϩⲉ ϩⲓ ⲉⲥⲟⲟⲩ ⲁⲥϣⲱⲡⲉ ⲛⲁⲓ̈ ⲉϩⲟⲩⲉ ⲛⲉⲛⲧⲁⲩϣⲱⲡⲉ ⲧⲏⲣⲟⲩ ϩⲁ ⲧⲁϩⲓ̈ⲏ
  ϩⲛ̅ ⲑⲓⲉⲗ̅ⲏ̅ⲙ̅ <span style="color:#b00e23">(ⲏ̅)</span> ⲁⲓ̈ⲥⲱⲟⲩϩ ⲛⲁⲓ̈ ⲉϩⲟⲩⲛ
  ⲛ̅ⲟⲩϩⲁⲧ ⲙⲛ̅ ⲟⲩⲛⲟⲩⲃ ⲁⲩⲱ ⲛ̅ϣⲟⲩϣⲟⲩ ⲛ̅ⲛⲉⲣⲱⲟⲩ ⲙⲛ̅ ⲛⲉⲭⲱⲣⲁ ⲁⲓ̈ⲕⲱ ⲛⲁⲓ̈ ⲛ̅ϩⲉⲛϩⲟⲟⲩⲧ ⲙⲛ̅
  ϩⲉⲛϩⲓ̈ⲟⲟⲙⲉ ⲉⲩⲛⲁϫⲱ ⲉⲣⲟⲓ̈ ϩⲛ̅ ⲟⲩⲧⲣⲩⲫⲏ ⲙⲛ̅ ⲛ̅ϣⲏⲣⲉ ⲛ̅ⲛ̅ⲣⲱⲙⲉ ⲁⲩⲱ ϩⲉⲛⲣⲉϥⲟⲩⲱⲧϩ̅
  ⲛ̅ϩⲟⲟⲩⲧ ⲙⲛ̅ ϩⲉⲛⲣⲉϥⲟⲩⲱⲧϩ̅ ⲛ̅ⲥϩⲓ̈ⲙⲉ <span style="color:#b00e23">(ⲑ̅)</span> ⲁⲩⲱ
  ⲁⲓ̈ϫⲓ̈ⲥⲉ ⲁⲓ̈ⲟⲩⲱϩ ⲉⲧⲟⲟⲧ ⲡⲁⲣⲁ ⲛⲉⲛⲧⲁⲩϣⲱⲡⲉ ϩⲁ ⲧⲁϩⲓ̈ⲏ ⲧⲏⲣⲟⲩ ϩⲛ̅ ⲑⲓⲉⲗ̅ⲏ̅ⲙ̅ ⲁⲩⲱ ⲁ
  ⲧⲁⲥⲟⲫⲓⲁ ⲁϩⲉⲣⲁⲧⲥ̅ ⲛⲁⲓ̈ <span style="color:#b00e23">(ⲓ̅)</span> ⲁⲩⲱ ϩⲱⲃ ⲛⲓ̈ⲙ
  ⲛ̅ⲧⲁ ⲛⲁⲃⲁⲗ ⲟⲩⲁϣⲟⲩ ⲙ̅ⲡⲉⲓϥⲉⲓ ⲧⲟⲟⲧ ⲛ̅ⲧⲟⲟⲩ ⲙ̅ⲡⲓ̈ⲕⲁ ⲡⲁϩⲏⲧ ⲉϥϣⲁⲁⲧ ⲛ̅ⲗⲁⲁⲩ ⲛ̅ⲟⲩⲛⲟϥ ϫⲉ
  ⲁ ⲡⲁϩⲏⲧ ⲉⲩⲫⲣⲁⲛⲉ ϩⲙ̅ ⲡⲁϩⲓ̈ⲥⲉ ⲧⲏⲣϥ̅ ⲁⲩⲱ ⲡⲁⲓ̈ ⲁϥϣⲱⲡⲉ ⲛⲁⲓ̈ ⲙ̅ⲙⲉⲣⲓ̈ⲥ ⲉⲃⲟⲗ ϩⲙ̅
  ⲡⲁϩⲓ̈ⲥⲉ ⲧⲏⲣϥ̅ <span style="color:#b00e23">(ⲓ̅ⲁ̅)</span> ⲁⲩⲱ ⲁⲓ̈ⲕⲧⲟⲓ̈ ⲟⲛ ⲁⲛⲟⲕ
  ϩⲛ̅ ⲛⲁϩⲃⲏⲩⲉ ⲧⲏⲣⲟⲩ ⲛⲁⲓ̈ ⲁⲛⲟⲕ ⲛ̅ⲧⲁ ⲛⲁϭⲓ̈ϫ ⲧⲁⲙⲓ̈ⲟⲟⲩ ⲁⲩⲱ ϩⲙ̅ ⲡⲁϩⲓ̈ⲥⲉ ⲛ̅ⲧⲁⲓ̈ⲙⲟⲕϩⲧ̅
  ⲛ̅ϩⲏⲧϥ̅ ⲉⲧⲣⲁⲁⲁⲩ ⲛⲁⲓ̈ ⲁⲩⲱ ⲉⲓⲥ ϩⲏⲏⲛⲉ ⲧⲏⲣⲟⲩ ⲟⲩⲡⲉⲧϣⲟⲩⲉⲓⲧ ⲡⲉ ⲁⲩⲱ ⲟⲩⲱϣ ⲙ̅ⲡⲛ̅ⲁ̅ ⲡⲉ
  ⲙ̅ⲙⲛ̅ ⲟⲩϩⲱⲃ ⲛ̅ϩⲟⲩⲟ ϣⲟⲟⲡ ϩⲁ ⲡⲣⲏ <span style="color:#b00e23">(ⲓ̅ⲃ̅)</span> ⲁⲩⲱ
  ⲁⲓ̈ϭⲱϣⲧ̅ ⲁⲛⲟⲕ ⲉⲛⲁⲩ ⲉⲧⲥⲟⲫⲓⲁ ⲙⲛ̅ ⲡϣⲉⲉⲓ ⲁⲩⲱ ⲧⲙⲛ̅ⲧⲁⲑⲏⲧ ϫⲉ ⲛⲓ̈ⲙ ⲡⲉ ⲡⲣⲱⲙⲉ ⲉⲧⲛⲁⲉⲓ
  ⲉⲟⲩⲁϩϥ̅ ⲛ̅ⲥⲁ ⲡϣⲟϫⲛⲉ ⲉⲧⲉ ⲛⲉⲛⲧⲁⲩⲁⲁϥ ⲛⲉ <span style=
  "color:#b00e23">(ⲓ̅ⲅ̅)</span> ⲁⲩⲱ ⲁⲓ̈ⲛⲁⲩ ⲁⲛⲟⲕ ϫⲉ ⲟⲩⲛ̅ ϩⲟⲩⲟ ϣⲟⲟⲡ ⲛ̅ⲧⲥⲟⲫⲓⲁ
  ⲉϩⲟⲩⲉ ⲧⲙⲛ̅ⲧⲁⲑⲏⲧ ⲛ̅ⲑⲉ ⲉⲧⲉ ⲟⲩⲛ̅ ϩⲟⲩⲟ ϣⲟⲟⲡ ⲙ̅ⲡⲟⲩⲟⲉⲓⲛ ⲉϩⲟⲩⲉ ⲡⲕⲁⲕⲉ <span style=
  "color:#b00e23">(ⲓ̅ⲇ̅)</span> ⲛ̅ⲃⲁⲗ ⲙ̅ⲡⲥⲟⲫⲟⲥ ⲉⲩϣⲟⲟⲡ ϩⲛ̅ ⲧⲉϥⲁⲡⲉ ⲡⲁⲑⲏⲧ ⲇⲉ ⲛ̅ⲧⲟϥ
  ⲉϥⲙⲟⲟϣⲉ ϩⲙ̅ ⲡⲕⲁⲕⲉ ⲁⲩⲱ ⲁⲓ̈ⲉⲓⲙⲉ ⲟⲛ ⲁⲛⲟⲕ ϫⲉ ⲟⲩⲧⲱⲙⲛ̅ⲧ ⲛ̅ⲟⲩⲱⲧ ⲡⲉⲧⲛⲁⲧⲱⲙⲛ̅ⲧ ⲉⲣⲟⲟⲩ
  ⲧⲏⲣⲟⲩ <span style="color:#b00e23">(ⲓ̅ⲉ̅)</span> ⲁⲩⲱ ⲁⲓ̈ϫⲟⲟⲥ ϩⲙ̅ ⲡⲁϩⲏⲧ ϫⲉ
  ⲡⲉⲧⲛⲁⲧⲱⲙⲛ̅ⲧ ⲉⲡⲁⲑⲏⲧ ⲉⲓ̈ⲉ ϥⲛⲁⲧⲱⲙⲛ̅ⲧ ⲉⲣⲟⲓ̈ ϩⲱ ⲉⲧⲃⲉⲟⲩ ϭⲉ ⲛ̅ⲧⲟⲟⲩⲛ ⲁⲓ̈ⲣ̅ⲥⲟⲫⲟⲥ ⲁⲛⲟⲕ
  ⲁⲓ̈ϫⲱ ⲛ̅ⲟⲩϣⲁϫⲉ ⲛ̅ϩⲟⲩⲟ ϩⲙ̅ ⲡⲁϩⲏⲧ ϫⲉ ⲡⲉⲓ̈ⲕⲉ ⲟⲩⲡⲉⲧϣⲟⲩⲉⲓⲧ ⲡⲉ ϫⲉ ⲡⲁⲑⲏⲧ ⲉϥϣⲁϫⲉ ⲉⲃⲟⲗ
  ϩⲙ̅ ⲡⲉϩⲟⲩⲟ ⲙ̅ⲡⲉϥϩⲏⲧ <span style="color:#b00e23">(ⲓ̅ⲋ̅)</span> ϫⲉ
  ⲙ̅ⲙⲛ̅ⲣ̅ⲡⲙⲉⲉⲩⲉ ϣⲟⲟⲡ ⲙ̅ⲡⲥⲟⲫⲟⲥ ⲙⲛ ⲡⲁⲑⲏⲧ ⲕⲁⲧⲁ ⲑⲉ ϫⲉ ⲛⲉϩⲟⲟⲩ ⲉⲧⲛⲏⲩ ϩⲱⲃ ⲛⲓ̈ⲙ
  ⲁⲩⲣ̅ⲡⲉⲩⲱⲃϣ̅ ⲛ̅ϩⲏⲧⲟⲩ ϣⲁ ⲉⲛⲉϩ ⲁⲩⲱ ⲛ̅ⲁϣ ⲛ̅ϩⲉ ⲉϥⲛⲁⲙⲟⲩ ⲛ̅ϭⲓ̈ ⲡⲥⲟⲫⲟⲥ ⲙⲛ̅ ⲡⲁⲑⲏⲧ
  <span style="color:#b00e23">(ⲓ̅ⲍ̅)</span> ⲁⲩⲱ ⲁⲓ̈ⲙⲉⲥⲧⲉ ⲡⲁⲱⲛϩ̅ ⲧⲏⲣϥ̅ ϫⲉ
  ⲟⲩⲡⲟⲛⲏⲣⲟⲛ ⲉϩⲣⲁⲓ̈ ⲉϫⲱⲓ̈ ⲡⲉ ⲡⲧⲁⲙⲓ̈ⲟ ⲛ̅ⲧⲁⲩⲧⲁⲙⲓ̈ⲟϥ ϩⲁⲣⲟϥ ⲙ̅ⲡⲣⲏ ϫⲉ ⲟⲩⲡⲉⲧϣⲟⲩⲉⲓⲧ ⲡⲉ
  ϩⲱⲃ ⲛⲓ̈ⲙ ⲁⲩⲱ ⲟⲩⲟⲩⲱϣ ⲙ̅ⲡⲛ̅ⲁ̅ <span style="color:#b00e23">(ⲓ̅ⲏ̅)</span> ⲁⲩⲱ
  ⲁⲛⲟⲕ ⲁⲓ̈ⲙⲉⲥⲧⲉ ⲡⲁϩⲓ̈ⲥⲉ ⲧⲏⲣϥ̅ ⲉϯϩⲟⲥⲉ ⲁⲛⲟⲕ ⲛ̅ϩⲏⲧϥ̅ ϩⲁ ⲡⲣⲏ ϫⲉ ⲉⲓ̈ⲛⲁⲕⲁⲁϥ ⲙ̅ⲡⲣⲱⲙⲉ
  ⲉⲧⲛⲁⲉⲓ ⲙⲛ̅ⲛ̅ⲥⲱⲓ̈ <span style="color:#b00e23">(ⲓ̅ⲑ̅)</span> ⲁⲩⲱ ⲛⲓ̈ⲙ ⲡⲉⲧⲥⲟⲟⲩⲛ
  ϫⲉ ϥⲛⲁⲣ̅ⲥⲟⲫⲟⲥ ⲏ ϫⲉ ⲛϥ̅ⲣ̅ⲁⲑⲏⲧ ⲁⲩⲱ ⲛϥ̅ⲣ̅ϫⲟⲉⲓⲥ ⲉⲡⲁϩⲓ̈ⲥⲉ ⲧⲏⲣϥ̅ ⲛ̅ⲧⲁⲓ̈ϣⲡϩⲓ̈ⲥⲉ
  ⲛ̅ϩⲏⲧϥ̅ ⲁⲩⲱ ⲁⲓ̈ⲙⲟⲕⲙⲉⲕ ⲛ̅ϩⲏⲧϥ̅ ϩⲁ ⲡⲣⲏ ⲡⲉⲓ​ⲕⲉⲧ ⲟⲩⲡⲉⲧϣⲟⲩⲉⲓⲧ ⲡⲉ <span style=
  "color:#b00e23">(ⲕ̅)</span> ⲁⲩⲱ ⲁⲓ̈ⲕⲧⲟⲓ̈ ⲁⲛⲟⲕ ⲉⲧⲣⲉ ⲡⲁϩⲏⲧ ⲁⲡⲟⲧⲁⲥⲥⲏ ϩⲙ̅ ⲡⲁϩⲓ̈ⲥⲉ
  ⲧⲏⲣϥ̅ ⲛ̅ⲧⲁⲓ̈ϣⲡ̅ϩⲓ̈ⲥⲉ ⲛ̅ϩⲏⲧϥ̅ ϩⲁⲣⲟϥ ⲙ̅ⲡⲣⲏ <span style=
  "color:#b00e23">(ⲕ̅ⲁ̅)</span> ϫⲉ ⲟⲩⲛ̅ ⲣⲱⲙⲉ ⲉⲣⲉ ⲡⲉϥϩⲓ̈ⲥⲉ ϣⲟⲟⲡ ⲛⲁϥ ⲟⲩⲛ̅ ⲣⲱⲙⲉ
  ⲉϥϩⲟⲥⲉ ϩⲛ̅ ⲟⲩⲥⲟⲫⲓⲁ ⲁⲩⲱ ϩⲛ̅ ⲟⲩⲥⲟⲟⲩⲛ ⲙⲛ̅ ⲟⲩⲙⲛ̅ⲧϫⲱⲱⲣⲉ ⲁⲩⲱ ⲟⲩⲛ̅ ⲣⲱⲙⲉ ⲉⲙⲉϥⲙⲟⲕϩϥ̅
  ⲛⲁϥ ⲉϥⲛⲁϯ ⲛⲁϥ ⲛ̅ⲧⲉϥⲙⲉⲣⲓ̈ⲥ ⲡⲉⲓ̈ⲕⲉⲧ ⲟⲩⲡⲉⲧϣⲟⲩⲉⲓⲧ ⲡⲉ ⲁⲩⲱ ⲟⲩⲛⲟϭ ⲙ̅ⲡⲟⲛⲏⲣⲓⲁ ⲧⲉ
  <span style="color:#b00e23">(ⲕ̅ⲃ̅)</span> ϫⲉ ϣⲁⲥϣⲱⲡⲉ ⲙ̅ⲡⲣⲱⲙⲉ ϩⲙ̅ ⲡⲉϥϩⲓ̈ⲥⲉ
  ⲧⲏⲣϥ̅ ⲁⲩⲱ ϩⲙ̅ ⲡⲟⲩⲱϣ ⲙ̅ⲡⲉϥϩⲏⲧ ⲉⲧϥϩⲟⲥⲉ ⲛ̅ϩⲏⲧϥ̅ ϩⲁⲣⲟϥ ⲙ̅ⲡⲣⲏ <span style=
  "color:#b00e23">(ⲕ̅ⲅ̅)</span> ϫⲉ ⲛⲉϥϩⲟⲟⲩ ⲧⲏⲣⲟⲩ ϩⲉⲛϩⲟⲟⲩ ⲛⲉ ⲛ̅ⲧⲕⲁⲥ ϩⲓ̈ ϭⲱⲛⲧ̅
  ⲉⲩⲡⲉⲣⲓⲥⲡⲁⲥⲙⲟⲥ ⲛⲁϥ ⲡⲉ ⲁⲩⲱ ϩⲛ̅ ⲧⲕⲉⲟⲩϣⲏ ⲙⲉⲣⲉ ⲡⲉϥϩⲏⲧ ⲛ̅ⲕⲟⲧⲕ̅ ⲡⲉⲓ̈ⲕⲉ ⲟⲩⲡⲉⲧϣⲟⲩⲉⲓⲧ
  ⲡⲉ <span style="color:#b00e23">(ⲕ̅ⲇ̅)</span> ⲙⲛ̅ ⲁⲅⲁⲑⲟⲛ ϣⲟⲟⲡ ⲙ̅ⲡⲣⲱⲙⲉ ⲛ̅ⲥⲁ
  ⲡⲉⲧϥ̅ⲛⲁⲟⲩⲟⲙϥ̅ ⲁⲩⲱ ⲡⲉⲧϥ̅ⲛⲁⲥⲟⲟϥ ⲁⲩⲱ ⲡⲉⲧϥ̅ⲛⲁⲧⲥⲁⲃⲉ ⲧⲉϥⲯⲩⲭⲏ ⲉⲣⲟϥ ⲉⲡⲁⲅⲁⲑⲟⲛ ⲡⲉ ⲡⲁⲓ̈
  ϩⲙ̅ ⲡⲉϥϩⲓ̈ⲥⲉ ⲡⲉⲓ̈ⲕⲉⲧ ⲁⲛⲟⲕ ⲁⲓ̈ⲛⲁⲩ ⲉⲣⲟϥ ϫⲉ ⲟⲩⲉⲃⲟⲗ ⲡⲉ ϩⲛ̅ ⲧϭⲓ̈ϫ ⲙ̅ⲡⲛⲟⲩⲧⲉ
  <span style="color:#b00e23">(ⲕ̅ⲉ̅)</span> ϫⲉ ⲛⲓ̈ⲙ ⲡⲉⲧⲛⲁⲟⲩⲱⲙ ⲛϥ̅ⲥⲱ ⲉϫⲛ̅ⲧϥ̅
  <span style="color:#b00e23">(ⲕ̅ⲋ̅)</span> ϫⲉ ⲡⲣⲱⲙⲉ ⲛ̅ⲁⲅⲁⲑⲟⲥ ⲁϥϯ ⲛⲁϥ ⲛ̅ⲟⲩⲥⲟⲫⲓⲁ
  ⲙ̅ⲡⲉϥⲙ̅ⲧⲟ ⲉⲃⲟⲗ ⲁⲩⲱ ⲟⲩⲥⲟⲟⲩⲛ ⲙⲛ̅ ⲟⲩⲟⲩⲛⲟϥ ⲡⲉⲧⲣ̅ⲛⲟⲃⲉ ϩⲱⲱϥ ⲁϥϯ ⲛⲁϥ ⲛ̅ⲟⲩⲡⲉⲣⲓⲥⲡⲁⲥⲙⲟⲥ
  ⲉⲧⲣⲉϥⲟⲩⲱϩ ⲉⲧⲟⲟⲧϥ̅ ⲁⲩⲱ ⲛϥ̅ⲥⲟⲟⲩϩ ⲉϩⲟⲩⲛ ⲉⲧⲣⲉϥϯ ⲙ̅ⲡⲁⲅⲁⲑⲟⲥ ⲙ̅ⲡⲙ̅ⲧⲟ ⲉⲃⲟⲗ ⲙ̅ⲡⲛⲟⲩⲧⲉ
  ϫⲉ ⲡⲉⲓ̈ⲕⲉ ⲟⲩⲡⲉⲧϣⲟⲩⲉⲓⲧ ⲡⲉ ⲁⲩⲱ ⲟⲩⲡⲣⲟϩⲁⲓ̈ⲣⲉⲥⲓⲥ ⲡⲉ ⲙ̅ⲡⲛ̅ⲁ̅
  <h3 id="ecclesiastes3">3</h3><span style="color:#b00e23">(ⲁ̅)</span> ⲟⲩⲟⲉⲓϣ
  ⲡⲉⲧϣⲟⲟⲡ ⲛ̅ⲟⲩⲟⲛ ⲛⲓ̈ⲙ ⲁⲩⲱ ⲟⲩⲥⲏⲩ ⲡⲉⲧϣⲟⲟⲡ ϩⲛ̅ ϩⲱⲃ ⲛⲓ̈ⲙ ϩⲁⲣⲟⲥ ⲛ̅ⲧⲡⲉ <span style=
  "color:#b00e23">(ⲃ̅)</span> ⲟⲩⲟⲉⲓϣ ⲡⲉ ⲙ̅ⲙⲓ̈ⲥⲉ ⲁⲩⲱ ⲟⲩⲟⲉⲓϣ ⲡⲉ ⲙ̅ⲙⲟⲩ ⲟⲩⲟⲉⲓϣ ⲡⲉ
  ⲛ̅ⲧⲱϭⲉ ⲁⲩⲱ ⲟⲩⲟⲉⲓϣ ⲡⲉ ⲙ̅ⲡⲱⲣⲕ̅ ⲙ̅ⲡⲉⲛⲧⲁⲩⲧⲟϭϥ̅ <span style=
  "color:#b00e23">(ⲅ̅)</span> ⲟⲩⲟⲉⲓϣ ⲡⲉ ⲙ̅ⲙⲟⲩⲟⲩⲧ ⲁⲩⲱ ⲟⲩⲟⲉⲓϣ ⲡⲉ ⲛ̅ⲧⲁⲗϭⲟ ⲟⲩⲟⲉⲓϣ
  ⲡⲉ ⲛ̅ϣⲟⲣϣⲣ̅ ⲁⲩⲱ ⲟⲩⲟⲉⲓϣ ⲡⲉ ⲛ̅ⲕⲱⲧ <span style="color:#b00e23">(ⲇ̅)</span>
  ⲟⲩⲟⲉⲓϣ ⲡⲉ ⲛ̅ⲣⲓ̈ⲙⲉ ⲁⲩⲱ ⲟⲩⲟⲉⲓϣ ⲡⲉ ⲛ̅ⲥⲱⲃⲉ ⲟⲩⲟⲉⲓϣ ⲡⲉ ⲛ̅ⲛⲉϩⲡⲉ ⲁⲩⲱ ⲟⲩⲟⲉⲓϣ ⲡⲉ
  ⲛ̅ⲟⲣⲭⲉⲓ <span style="color:#b00e23">(ⲉ̅)</span> ⲟⲩⲟⲉⲓϣ ⲡⲉ ⲛ̅ⲛⲉϫ ⲱⲛⲉ ⲉⲃⲟⲗ ⲁⲩⲱ
  ⲟⲩⲟⲉⲓϣ ⲡⲉ ⲛ̅ⲥⲉⲩϩ ⲱⲛⲉ ⲉϩⲟⲩⲛ ⲟⲩⲟⲉⲓϣ ⲡⲉ ⲛ̅ϩⲱⲗϭ̅ ⲁⲩⲱ ⲟⲩⲟⲉⲓϣ ⲡⲉ ⲛⲟⲩⲉ ⲉⲃⲟⲗ ⲙ̅ⲡϩⲱⲗϭ̅
  <span style="color:#b00e23">(ⲋ̅)</span> ⲟⲩⲟⲉⲓϣ ⲡⲉ ⲛ̅ϣⲓ̈ⲛⲉ ⲁⲩⲱ ⲟⲩⲟⲉⲓϣ ⲡⲉ
  ⲛ̅ⲥⲱⲣⲙ̅ ⲟⲩⲟⲉⲓϣ ⲡⲉ ⲛ̅ϩⲁⲣⲉϩ ⲁⲩⲱ ⲟⲩⲟⲉⲓϣ ⲡⲉ ⲛ̅ⲛⲟⲩϫⲉ ⲉⲃⲟⲗ <span style=
  "color:#b00e23">(ⲍ̅)</span> ⲟⲩⲟⲉⲓϣ ⲡⲉ ⲙ̅ⲡⲱϩ ⲁⲩⲱ ⲟⲩⲟⲉⲓϣ ⲡⲉ ⲛ̅ⲧⲱⲣⲡ̅ ⲟⲩⲟⲉⲓϣ ⲡⲉ
  ⲉⲧⲙ̅ϣⲁϫⲉ ⲁⲩⲱ ⲟⲩⲟⲉⲓϣ ⲡⲉ ⲛ̅ϣⲁϫⲉ <span style="color:#b00e23">(ⲏ̅)</span> ⲟⲩⲟⲉⲓϣ
  ⲡⲉ ⲙ̅ⲙⲉ ⲁⲩⲱ ⲟⲩⲟⲉⲓϣ ⲡⲉ ⲙ̅ⲙⲟⲥⲧⲉ ⲟⲩⲟⲉⲓϣ ⲡⲉ ⲙ̅ⲡⲟⲗⲏⲙⲟⲥ ⲁⲩⲱ ⲟⲩⲟⲉⲓϣ ⲡⲉ ⲛ̅ⲉⲓⲣⲏⲛⲏ
  <span style="color:#b00e23">(ⲑ̅)</span> ⲟⲩ ϭⲉ ⲡⲉ ⲡⲉϩⲟⲩⲟ ⲙ̅ⲡⲣⲱⲙⲉ ⲉⲧⲣ̅ϩⲱⲃ ϩⲛ̅
  ⲛⲉⲧϥ̅ϩⲟⲥⲉ ⲛ̅ⲧⲟϥ ⲛ̅ϩⲏⲧⲟⲩ <span style="color:#b00e23">(ⲓ̅)</span> ⲁⲓ̈ⲛⲁⲩ
  ⲉⲡⲡⲉⲣⲓⲥⲡⲁⲥⲙⲟⲥ ⲧⲏⲣϥ̅ ⲛ̅ⲧⲁ ⲡⲛⲟⲩⲧⲉ ⲧⲁⲁϥ ⲛ̅ⲛ̅ϣⲏⲣⲉ ⲧⲏⲣⲟⲩ ⲛ̅ⲛ̅ⲣⲱⲙⲉ ⲉⲧⲣⲉⲩⲡⲉⲣⲓⲥⲡⲁ
  ⲛ̅ϩⲏⲧϥ̅ <span style="color:#b00e23">(ⲓ̅ⲁ̅)</span> ⲛ̅ⲕⲁ ⲛⲓ̈ⲙ ⲛ̅ⲧⲁϥⲧⲁⲙⲓ̈ⲟⲟⲩ
  ⲛⲁⲛⲟⲩⲟⲩ ϩⲙ̅ ⲡⲉⲩⲟⲩⲟⲉⲓϣ ⲁⲩⲱ ⲡⲁⲓ̈ⲱⲛ ⲧⲏⲣϥ̅ ⲁϥⲧⲁⲁϥ ⲉϩⲣⲁⲓ̈ ⲉⲡⲉϥϩⲏⲧ ϫⲉⲕⲁⲥ ⲛ̅ⲛⲉ ⲡⲣⲱⲙⲉ
  ϩⲉ ⲉⲡⲧⲁⲙⲓ̈ⲟ ⲛ̅ⲧⲁ ⲡⲛⲟⲩⲧⲉ ⲧⲁⲙⲓ̈ⲟϥ ϫⲓ̈ⲛ ⲧⲉϩⲟⲩⲉⲓⲧⲉ ϣⲁ ⲑⲁⲏ <span style=
  "color:#b00e23">(ⲓ̅ⲃ̅)</span> ⲁⲓ̈ⲉⲓⲙⲉ ϫⲉ ⲙⲛ̅ ⲁⲅⲁⲑⲟⲛ ϣⲟⲟⲡ ⲛⲁⲩ ⲛ̅ϩⲏⲧⲟⲩ ⲛ̅ⲥⲁ
  ⲉⲩⲫⲣⲁⲛⲉ ⲁⲩⲱ ⲉⲉⲓⲣⲉ ⲛ̅ⲟⲩⲁⲅⲁⲑⲟⲛ ϩⲙ̅ ⲡⲉϥⲱⲛϩ̅ <span style=
  "color:#b00e23">(ⲓ̅ⲅ̅)</span> ϫⲉ ⲣⲱⲙⲉ ⲛⲓ̈ⲙ ⲉϥⲛⲁⲟⲩⲱⲙ ⲛϥ̅ⲥⲱ ⲛϥ̅ⲛⲁⲩ ⲉⲩⲁⲅⲁⲑⲟⲛ ϩⲙ̅
  ⲡⲉϥϩⲓ̈ⲥⲉ ⲧⲏⲣϥ̅ ⲟⲩϯ ⲛⲁϥ ⲡⲉ ⲛ̅ⲧⲙ̅ ⲡⲛⲟⲩⲧⲉ <span style=
  "color:#b00e23">(ⲓ̅ⲇ̅)</span> ⲁⲓ̈ⲉⲓⲙⲉ ϫⲉ ⲛⲉⲛⲧⲁ ⲡⲛⲟⲩⲧⲉ ⲧⲁⲙⲓ̈ⲟⲟⲩ ⲛ̅ⲧⲟⲟⲩ
  ⲛⲉⲧⲛⲁϣⲱⲡⲉ ϣⲁ ⲉⲛⲉϩ ⲙ̅ⲙⲛ̅ ⲑⲉ ⲉⲟⲩⲱϩ ⲉⲟⲩⲟⲛ ⲛ̅ϩⲏⲧⲟⲩ ⲙⲛ̅ ⲑⲉ ⲛϥ̅ⲉⲓ ⲁⲩⲱ ⲡⲛⲟⲩⲧⲉ
  ⲁϥⲧⲁⲙⲓ̈ⲟⲟⲩ ϫⲉⲕⲁⲥ ⲉⲩⲉⲣ̅ϩⲟⲧⲉ ⲙ̅ⲡⲉϥϩⲟⲧⲉ​ ⲉⲃⲟⲗ <span style=
  "color:#b00e23">(ⲓ̅ⲉ̅)</span> ⲡⲉⲛⲧⲁϥϣⲱⲡⲉ ⲏⲇⲏ ϥϣⲟⲟⲡ ⲁⲩⲱ ⲛⲉⲛⲧⲁⲩⲧⲁϣⲟⲩ ⲉⲧⲣⲉⲩϣⲱⲡⲉ
  ⲏⲇⲏ ⲁⲩϣⲱⲡⲉ ⲁⲩⲱ ⲡⲛⲟⲩⲧⲉ ⲛⲁϣⲓ̈ⲛⲉ ⲛ̅ⲥⲁ ⲡⲉⲧⲟⲩⲡⲏⲧ ⲛ̅ⲥⲱϥ <span style=
  "color:#b00e23">(ⲓ̅ⲋ̅)</span> ⲁⲓ̈ⲛⲁⲩ ⲟⲛ ϩⲁⲣⲟϥ ⲙ̅ⲡⲣⲏ ⲉⲡⲙⲁ ⲛ̅ⲧⲉⲕⲣⲓⲥⲓⲥ ⲉⲣⲉ
  ⲡⲁⲥⲉⲃⲏⲥ ⲙ̅ⲡⲙⲁ ⲉⲧⲙ̅ⲙⲁⲩ ⲁⲩⲱ ⲡⲙⲁ ⲙ̅ⲡⲇⲓⲕⲁⲓⲟⲥ ⲉⲣⲉ ⲡⲉⲩⲥⲉⲃⲏⲥ ⲙ̅ⲡⲙⲁ ⲉⲧⲙ̅ⲙⲁⲩ
  <span style="color:#b00e23">(ⲓ̅ⲍ̅)</span> ⲁⲩⲱ ⲁⲛⲟⲕ ⲁⲓ̈ϫⲟⲟⲥ ϩⲙ̅ ⲡⲁϩⲏⲧ ϫⲉ
  ⲡⲇⲓⲕⲁⲓⲟⲥ ⲁⲩⲱ ⲡⲁⲥⲉⲃⲏⲥ ⲉⲣⲉ ⲡⲛⲟⲩⲧⲉ ⲛⲁⲕⲣⲓⲛⲉ ⲙ̅ⲙⲟⲟⲩ ϩⲓ̈ ⲟⲩⲥⲟⲡ ⲟⲩⲟⲉⲓϣ ⲡⲉⲧϣⲟⲟⲡ ϩⲛ̅
  ϩⲱⲃ ⲛⲓ̈ⲙ ⲁⲩⲱ ϩⲙ̅ ⲡⲧⲁⲙⲓ̈ⲟ ⲧⲏⲣϥ̅ <span style="color:#b00e23">(ⲓ̅ⲏ̅)</span>
  ⲁⲓ̈ϫⲟⲟⲥ ⲁⲛⲟⲕ ⲙ̅ⲡⲙⲁ ⲉⲧⲙ̅ⲙⲁⲩ ϩⲙ̅ ⲡⲁϩⲏⲧ ⲉⲧⲃⲉ ⲧϭⲓ̈ⲛϣⲁϫⲉ ⲛ̅ⲛ̅ϣⲏⲣⲉ ⲛ̅ⲛ̅ⲣⲱⲙⲉ ϫⲉ
  ⲡⲛⲟⲩⲧⲉ ⲛⲁⲇⲓⲁⲕⲣⲓⲛⲉ ⲙ̅ⲙⲟⲟⲩ ⲁⲩⲱ ⲉⲧⲁⲙⲟⲟⲩ ϫⲉ ⲛ̅ⲧⲟⲟⲩ ϩⲉⲛⲧⲃ̅ⲛⲏ ⲛⲉ <span style=
  "color:#b00e23">(ⲓ̅ⲑ̅)</span> ⲁⲩⲱ ⲛϥ̅ⲛⲁⲧⲁϩⲟⲟⲩ ⲁⲛ ⲛ̅ϭⲓ̈ ⲡⲉⲧⲛⲁⲧⲱⲙⲛ̅ⲧ ⲉⲛ̅ϣⲏⲣⲉ
  ⲛ̅ⲛ̅ⲣⲱⲙⲉ ⲁⲩⲱ ⲡⲉⲧⲛⲁⲧⲱⲙⲛ̅ⲧ ⲉⲡⲧⲃ̅ⲛⲏ ⲡⲁⲓ̈ ϩⲱⲟⲩ ⲡⲉⲧⲛⲁⲧⲱⲙⲛ̅ⲧ ⲉⲣⲟⲟⲩ ⲛ̅ⲑⲉ ⲙ̅ⲡⲙⲟⲩ
  ⲙ̅ⲡⲁⲓ̈ ⲧⲁⲓ̈ ⲧⲉ ⲑⲉ ⲙ̅ⲡⲙⲟⲩ ⲙ̅ⲡⲉⲓ̈ⲕⲉⲧ ⲁⲩⲱ ⲟⲩⲡⲛ̅ⲁ̅ ⲛ̅ⲟⲩⲱⲧ ⲡⲉⲧϣⲟⲟⲡ ⲛ̅ϩⲏⲧⲟⲩ ⲧⲏⲣⲟⲩ
  ⲁⲩⲱ ⲟⲩ ⲡⲉ ⲡϩⲱⲃ ⲛ̅ⲧⲁ ⲡⲣⲱⲙⲉ ⲣ̅ϩⲟⲩⲟ ⲛ̅ϩⲏⲧϥ̅ ⲗⲁⲁⲩ ⲡⲁⲣⲁ ⲡⲧⲃ̅ⲛⲏ ϫⲉ ϩⲱⲃ ⲛⲓ̈ⲙ
  ⲟⲩⲡⲉⲧϣⲟⲩⲉⲓⲧ ⲡⲉ <span style="color:#b00e23">(ⲕ̅)</span> ⲛ̅ⲕⲁ ⲛⲓ̈ⲙ ⲉⲩⲛⲁ ⲉⲩⲙⲁ
  ⲛ̅ⲟⲩⲱⲧ ⲛ̅ⲕⲁ ⲛⲓ̈ⲙ ⲛ̅ⲧⲁⲩϣⲱⲡⲉ ⲉⲃⲟⲗ ϩⲙ̅ ⲡⲕⲁϩ ⲁⲩⲱ ⲛ̅ⲕⲁ ⲛⲓ̈ⲙ ⲟⲛ ⲉⲩⲛⲁⲕⲟⲧⲟⲩ ⲉϩⲣⲁⲓ̈
  ⲉⲡⲕⲁϩ <span style="color:#b00e23">(ⲕ̅ⲁ̅)</span> ⲁⲩⲱ ⲛⲓ̈ⲙ ⲡⲉⲧⲥⲟⲟⲩⲛ ⲉⲧⲃⲉ
  ⲡⲉⲡⲛ̅ⲁ̅ ⲛ̅ⲛ̅ϣⲏⲣⲉ ⲛ̅ⲛ̅ⲣⲱⲙⲉ ϫⲉ ⲉⲛⲉ ⲛ̅ⲧⲟϥ ϥⲛⲁⲃⲱⲕ ⲉϩⲣⲁⲓ̈ ⲉⲧⲡⲉ ⲁⲩⲱ ⲉⲧⲃⲉ ⲡⲉⲡⲛ̅ⲁ̅
  ⲙ̅ⲡⲧⲃ̅ⲛⲏ ϫⲉ ⲉⲛⲉ ⲛ̅ⲧⲟϥ ⲡⲉⲧⲛⲁⲃⲱⲕ ⲉⲡⲉⲥⲏⲧ ⲉⲡⲕⲁϩ <span style=
  "color:#b00e23">(ⲕ̅ⲃ̅)</span> ⲁⲩⲱ ⲁⲓ̈ⲛⲁⲩ ϫⲉ ⲙⲛ̅ ⲁⲅⲁⲑⲟⲛ ⲛ̅ⲥⲁ ⲡⲉⲧⲉ ⲡⲣⲱⲙⲉ
  ⲛⲁⲉⲩⲫⲣⲁⲛⲉ ⲛ̅ϩⲏⲧϥ̅ ϩⲛ̅ ⲛⲉϥϩⲃⲏⲩⲉ ϫⲉ ⲡⲁⲓ̈ ⲡⲉ ⲧⲉϥⲙⲉⲣⲓⲥ ϫⲉ ⲛⲓ̈ⲙ ⲡⲉⲧϥ̅ⲛⲁⲛ̅ⲧϥ̅
  ⲉⲧⲣⲉϥⲛⲁⲩ ϩⲙ̅ ⲡⲉⲧⲛⲁϣⲱⲡⲉ ⲙⲛ̅ⲛ̅ⲥⲱϥ
  <h3 id="ecclesiastes4">4</h3><span style="color:#b00e23">(ⲁ̅)</span> ⲁⲩⲱ
  ⲁⲓ̈ⲕⲧⲟⲓ̈ ⲁⲛⲟⲕ ⲁⲓ̈ⲛⲁⲩ ⲙ̅ⲙⲛ̅ⲧⲗⲁ ⲧⲏⲣⲟⲩ ⲛ̅ⲧⲁⲩϣⲱⲡⲉ ϩⲁⲣⲟϥ ⲙ̅ⲡⲣⲏ ⲉⲓⲥ ⲧⲣⲙⲉⲓⲏ
  ⲛ̅ⲛⲉⲧⲟⲩϩⲓ̈ⲗⲁ ⲉⲣⲟⲟⲩ ⲁⲩⲱ ⲛϥ̅ϣⲟⲟⲡ ⲁⲛ ⲛ̅ϭⲓ̈ ⲡⲉⲧⲛⲁⲥⲗ̅ⲥⲱⲗⲟⲩ ⲛ̅ⲧⲟⲟⲩ ⲛⲉⲧⲟⲩⲛⲁϩⲓ̈ⲗⲁ
  ⲉⲣⲟⲟⲩ ϩⲛ̅ ⲟⲩϭⲟⲙ ⲁⲩⲱ ⲙⲛ̅ ⲡⲉⲧⲛⲁⲥⲗ̅ⲥⲱⲗⲟⲩ <span style="color:#b00e23">(ⲃ̅)</span>
  ⲁⲩⲱ ⲁⲛⲟⲕ ⲁⲓ̈ⲧⲙⲁⲓ̈ⲉ ⲛⲉⲛⲧⲁⲩⲙⲟⲩ ⲧⲏⲣⲟⲩ ⲛⲉⲛⲧⲁⲩⲟⲩⲱ ⲉⲩⲙⲟⲩ ⲉϩⲟⲩⲉ ⲛⲉⲧⲟⲛϩ̅ ⲛⲉⲧⲟⲛϩ̅
  ⲛ̅ϩⲏⲧⲟⲩ ϣⲁ ⲧⲉⲛⲟⲩ <span style="color:#b00e23">(ⲅ̅)</span> ⲁⲩⲱ ⲟⲩⲁⲅⲁⲑⲟⲥ ⲉϩⲟⲩⲉ
  ⲡⲓ̈ⲥⲛⲁⲩ ⲡⲉ ⲛ̅ϭⲓ̈ ⲡⲉⲧⲉ ⲙ̅ⲡⲉϥϣⲱⲡⲉ ⲣⲱ ⲙ̅ⲡⲉϥⲛⲁⲩ ⲉⲡⲧⲁⲙⲓ̈ⲟ ⲙ̅ⲡⲟⲛⲏⲣⲟⲛ ⲛ̅ⲧⲁϥϣⲱⲡⲉ
  ϩⲁⲣⲟϥ ⲙ̅ⲡⲣⲏ <span style="color:#b00e23">(ⲇ̅)</span> ⲁⲩⲱ ⲁⲛⲟⲕ ⲁⲓ̈ⲛⲁⲩ ⲉⲡϩⲓ̈ⲥⲉ
  ⲧⲏⲣϥ̅ ⲁⲩⲱ ⲉⲧⲙⲛ̅ⲧϫⲱⲱⲣⲉ ⲧⲏⲣⲥ̅ ⲙ̅ⲡⲧⲁⲙⲓ̈ⲟ ϫⲉ ⲡⲕⲱϩ ⲙ̅ⲡⲣⲱⲙⲉ ⲉϥϣⲟⲟⲡ ⲛⲁϥ ⲉⲃⲟⲗ ϩⲓ̈ⲧⲙ̅
  ⲡⲉϥϣⲃⲏⲣ ⲁⲩⲱ ⲡⲁⲓ̈ ⲟⲩⲡⲉⲧϣⲟⲩⲉⲓⲧ ⲡⲉ ⲁⲩⲱ ⲟⲩⲟⲩⲱϣ ⲙ̅ⲡⲛ̅ⲁ̅ <span style=
  "color:#b00e23">(ⲉ̅)</span> ⲡⲁⲑⲏⲧ ⲁϥⲕⲧⲟ ⲉⲣⲟϥ ⲛ̅ⲛⲉϥϭⲓ̈ϫ ⲁⲩⲱ ⲁϥⲟⲩⲱⲙ ⲛ̅ⲛⲉϥⲥⲁⲣⲝ̅
  <span style="color:#b00e23">(ⲋ̅)</span> ⲛⲁⲛⲟⲩ ⲡⲙⲟⲩϩ ⲛ̅ⲟⲩϭⲓ̈ϫ ⲛ̅ⲙ̅ⲧⲟⲛ​ ⲉϩⲟⲩⲉ
  ⲉⲡⲙⲟⲩϩ ⲛ̅ⲧϭⲓ̈ϫ ⲥⲛ̅ⲧⲉ ϩⲉⲛϩⲓ̈ⲥⲉ ϩⲛ̅ ⲟⲩⲟⲩⲱϣ ⲙ̅ⲡⲛ̅ⲁ̅ <span style=
  "color:#b00e23">(ⲍ̅)</span> ⲁⲩⲱ ⲁⲓ̈ⲕⲧⲟⲓ̈ ⲁⲛⲟⲕ ⲁⲓ̈ⲛⲁⲩ ⲉⲩⲙⲛ̅ⲧⲡⲉⲧϣⲟⲩⲉⲓⲧ ϩⲁⲣⲟϥ
  ⲙ̅ⲡⲣⲏ <span style="color:#b00e23">(ⲏ̅)</span> ⲟⲩⲛ̅ ⲟⲩⲁ ϣⲟⲟⲡ ⲁⲩⲱ ⲙ̅ⲡⲕⲉⲟⲩⲁ ϣⲟⲟⲡ
  ⲁⲛ ⲁⲩⲱ ⲙⲛ̅ ϩⲁⲏ ϣⲟⲟⲡ ⲛⲁϥ ϩⲙ̅ ⲡⲉϥϩⲓ̈ⲥⲉ ⲧⲏⲣϥ̅ ⲁⲩⲱ ⲡⲉⲕⲃⲁⲗ ⲙ̅ⲡⲉϥⲥⲉⲓ ⲙ̅ⲙⲛ̅ⲧⲣⲙ̅ⲙⲁⲟ
  ⲁⲛⲟⲕ ϭⲉ ⲉⲓ̈ϩⲟⲥⲓ ⲛ̅ⲛⲓ̈ⲙ ⲁⲩⲱ ⲉⲧⲃⲉ ⲟⲩ ⲉⲓ̈ⲛⲁⲕⲁ ⲧⲁⲯⲩⲭⲏ ⲉⲥϣⲁⲁⲧ ⲛ̅ⲗⲁⲁⲩ ⲛ̅ⲟⲩⲛⲟϥ ⲁⲩⲱ
  ⲡⲁⲓ̈ ⲟⲩⲡⲉⲧϣⲟⲩⲉⲓⲧ ⲡⲉ ⲁⲩⲱ ⲟⲩⲡⲉⲣⲓⲥⲡⲁⲥⲙⲟⲥ ⲙ̅ⲡⲟⲛⲏⲣⲟⲛ ⲡⲉ <span style=
  "color:#b00e23">(ⲑ̅)</span> ⲛⲁⲛⲟⲩ ⲡⲉⲥⲛⲁⲩ ⲉϩⲟⲩⲉ​ ⲉⲡⲟⲩⲁ ⲛⲁⲓ̈ ⲉⲛⲁⲛⲟⲩ ⲡⲉⲩⲃⲉⲕⲉ ⲛⲁⲩ
  ϩⲙ̅ ⲡⲉⲩϩⲓ̈ⲥⲉ <span style="color:#b00e23">(ⲓ̅)</span> ϫⲉ ⲉⲩϣⲁⲛϩⲉ ⲡⲟⲩⲁ ⲛⲁϯ
  ⲧⲟⲟⲧϥ̅ ⲙ̅ⲡⲉϥϣⲃⲏⲣ ⲟⲩⲟⲓ̈ ⲇⲉ ⲛⲁϥ ⲡⲟⲩⲁ ⲉϥϣⲁⲛϩⲉ ⲙ̅ⲡⲙⲉϩⲥⲛⲁⲩ ϣⲟⲟⲡ ⲁⲛ ⲉⲧⲣⲉϥⲧⲟⲩⲛⲟⲥϥ̅
  <span style="color:#b00e23">(ⲓ̅ⲁ̅)</span> ⲁⲩⲱ ⲟⲛ ⲉⲣϣⲁⲛ ⲡⲉⲥⲛⲁⲩ ⲛ̅ⲕⲟⲧⲕ̅ ⲟⲩⲛ̅
  ⲟⲩⲟⲩⲛⲟϥ ⲛⲁϣⲱⲡⲉ ⲛⲁⲩ ⲛ̅ϩⲙ̅ⲙⲉ ⲡⲟⲩⲁ ⲇⲉ ⲛ̅ⲧⲟϥ ⲉϥⲛⲁϩⲙⲟⲙ ⲛ̅ⲁϣ ⲛ̅ϩⲉ <span style=
  "color:#b00e23">(ⲓ̅ⲃ̅)</span> ⲁⲩⲱ ⲉⲣϣⲁⲛ ⲡⲟⲩⲁ ⲧⲱⲕ ⲡⲉⲥⲛⲁⲩ ⲛ̅ⲁϩⲉ ⲣⲁⲧⲟⲩ ⲙ̅ⲡⲉϥⲙ̅ⲧⲟ
  ⲉⲃⲟⲗ ⲁⲩⲱ ⲡϩⲱⲥ ⲉⲧⲟ ⲛ̅ϣⲟⲙⲛ̅ⲧ ⲛ̅ⲣⲟ ⲛϥ̅ⲛⲁϭⲉⲡⲉ ⲁⲛ ⲉⲥⲱⲗⲡ̅ <span style=
  "color:#b00e23">(ⲓ̅ⲅ̅)</span> ⲟⲩⲁⲅⲁⲑⲟⲥ ⲡⲉ ⲟⲩϣⲏⲣⲉ ϣⲏⲙ ⲛ̅ϩⲏⲕⲉ ⲛ̅ⲥⲟⲫⲟⲥ ⲉϩⲟⲩⲉ
  ⲟⲩⲣ̅ⲣⲟ ⲛ̅ϩⲗ̅ⲗⲟ ⲁⲩⲱ ⲛ̅ⲁⲑⲏⲧ ⲙ̅ⲡⲉϥⲉⲓⲙⲉ ⲉⲡⲣⲟⲥⲉⲭⲉ ϭⲉ <span style=
  "color:#b00e23">(ⲓ̅ⲇ̅)</span> ϫⲉ ϥⲛⲁⲉⲓ ⲉⲃⲟⲗ ϩⲙ̅ ⲡⲏⲓ̈ ⲛ̅ⲛⲉⲧⲥⲟⲛϩ ⲉⲧⲣⲉϥⲣ̅ⲣ̅ⲣⲟ
  ϩⲛ̅ ⲧⲉϥⲕⲉⲙⲛ̅ⲧⲣ̅ⲣⲟ ⲁϥⲣ̅ϩⲏⲕⲉ <span style="color:#b00e23">(ⲓ̅ⲉ̅)</span> ⲁⲓ̈ⲛⲁⲩ
  ϩⲁⲣⲟϥ ⲙ̅ⲡⲣⲏ ⲉⲛⲉⲧⲟⲛϩ̅ ⲧⲏⲣⲟⲩ ⲛⲉⲧⲙⲟⲟϣⲉ ⲙⲛ̅ ⲡⲉⲓ̈ϩⲣ̅ϣⲓ̈ⲣⲉ ⲙ̅ⲙⲉϩⲥⲛⲁⲩ ⲡⲁⲓ̈ ⲉϥⲛⲁⲧⲱⲟⲩⲛ
  ⲉⲡⲉϥⲙⲁ <span style="color:#b00e23">(ⲓ̅ⲋ̅)</span> ⲉⲛⲟⲩⲡⲉⲣⲓⲥⲡⲁⲥⲙⲟⲥ ⲁⲛ ⲡⲉ
  ⲙ̅ⲡⲗⲁⲟⲥ ⲛⲉⲛⲧⲁⲩϣⲱⲡⲉ ⲧⲏⲣⲟⲩ ϩⲁ ⲧⲉϥϩⲓ̈ⲏ ⲁⲩⲱ ⲛ̅ⲕⲉϩⲁⲉⲉⲩ ⲛ̅ⲥⲉⲛⲁⲉⲩⲫⲣⲁⲛⲉ ⲁⲛ ⲉϩⲣⲁⲓ̈
  ⲉϫⲱϥ ⲡⲉⲓ̈ⲕⲉ ⲟⲩⲡⲉⲧϣⲟⲩⲉⲓⲧ ⲡⲉ ⲁⲩⲱ ⲟⲩⲟⲩⲱϣ ⲡⲉ ⲙ̅ⲡⲛ̅ⲁ̅ <span style=
  "color:#b00e23">(ⲓ̅ⲍ̅)</span> ϯϩⲧⲏⲕ ⲉⲧⲉⲕⲟⲩⲉⲣⲏⲧⲉ ⲉⲕⲛⲁⲃⲱⲕ ⲉϩⲟⲩⲛ ⲉⲡⲏⲓ̈ ⲙ̅ⲡⲛⲟⲩⲧⲉ
  ⲁⲩⲱ ⲛⲅ̅ⲛ̅ⲧⲕ̅ ⲉϩⲟⲩⲛ ⲉⲥⲱⲧⲙ̅ ϫⲉ ⲧⲉⲕⲑⲩⲥⲓⲁ ⲥⲟⲧⲡ̅ ⲉϩⲟⲩⲉ ⲡⲉⲧⲟⲩⲛⲁⲧⲁⲁϥ ⲛ̅ϭⲓ̈ ⲛⲁⲑⲏⲧ ϫⲉ
  ⲛ̅ⲥⲉⲥⲟⲟⲩⲛ ⲁⲛ ⲉⲉⲓⲣⲉ ⲙ̅ⲡⲡⲉⲧⲛⲁⲛⲟⲩϥ
  <h3 id="ecclesiastes5">5</h3><span style="color:#b00e23">(ⲁ̅)</span>
  ⲙ̅ⲡⲣ̅ϥⲱϭⲉ ⲉⲃⲟⲗ ϩⲛ̅ ⲧⲉⲕⲧⲁⲡⲣⲟ ⲁⲩⲱ ⲙ̅ⲡⲣ̅ⲧⲣⲉ ⲡⲉⲕϩⲏⲧ ϭⲉⲡⲏ ⲉⲛⲟⲩϫⲉ ⲉⲃⲟⲗ ⲛ̅ⲟⲩϣⲁϫⲉ
  ⲙ̅ⲡⲙ̅ⲧⲟ ⲉⲃⲟⲗ ⲙ̅ⲡⲛⲟⲩⲧⲉ ϫⲉ ⲡⲛⲟⲩⲧⲉ ϣⲟⲟⲡ ϩⲛ̅ ⲧⲡⲉ ⲛ̅ⲧⲟⲕ ⲇⲉ ⲕϣⲟⲟⲡ ϩⲓ̈ϫⲙ̅ ⲡⲕⲁϩ ⲉⲧⲃⲉ
  ⲡⲁⲓ̈ ⲕⲁ ⲛⲉⲕϣⲁϫⲉ ⲉⲩⲥⲟⲃⲕ̅ <span style="color:#b00e23">(ⲃ̅)</span> ϣⲁⲣⲉ ⲟⲩⲣⲁⲥⲟⲩ
  ϣⲱⲡⲉ ϩⲛ̅ ⲟⲩⲛⲟϭ ⲙ̅ⲡⲓⲣⲁⲥⲙⲟⲥ ⲁⲩⲱ ϣⲁⲣⲉ ⲡⲉϩⲣⲟⲟⲩ ⲙ̅ⲡⲁⲑⲏⲧ ϣⲱⲡⲉ ϩⲛ̅ ⲟⲩⲁϣⲏ ⲛ̅ϣⲁϫⲉ
  <span style="color:#b00e23">(ⲅ̅)</span> ⲕⲁⲧⲁ ⲑⲉ ⲉⲧⲕ̅ⲉⲣⲏⲧ ⲛ̅ⲟⲩⲉⲣⲏⲧ ⲙ̅ⲡⲛⲟⲩⲧⲉ
  ⲙ̅ⲡⲣ̅ⲱⲥⲕ̅ ⲉⲧⲁⲁϥ ⲙ̅ⲙⲛ̅ ⲟⲩⲱϣ ⲅⲁⲣ ϣⲟⲟⲡ ⲛ̅ⲛ̅ⲁⲑⲏⲧ ⲛⲉⲧⲕ̅ⲛⲁⲉⲣⲏⲧ ϭⲉ ⲙ̅ⲙⲟⲟⲩ ⲧⲁⲁⲩ
  <span style="color:#b00e23">(ⲇ̅)</span> ⲟⲩⲁⲅⲁⲑⲟⲛ ⲡⲉ ⲉⲧⲙ̅ⲧⲣⲉⲕⲉⲣⲏⲧ ⲉϩⲟⲩⲉ ⲉⲣⲟⲥ
  ⲛⲅ̅ⲉⲣⲏⲧ ⲛⲅ̅ⲧⲙ̅ⲧⲁⲁⲩ <span style="color:#b00e23">(ⲉ̅)</span> ⲙ̅ⲡⲣ̅ϯ ⲧⲉⲕⲧⲁⲡⲣⲟ ϭⲉ
  ⲉⲧⲣⲉ ⲧⲉⲕⲥⲁⲣⲝ̅ ⲣ̅ⲛⲟⲃⲉ ⲁⲩⲱ ⲙ̅ⲡⲣ̅ϫⲟⲟⲥ ⲙ̅ⲡⲉⲙ̅ⲧⲟ ⲉⲃⲟⲗ ⲙ̅ⲡⲛⲟⲩⲧⲉ ϫⲉ ⲟⲩⲙⲛ̅ⲧⲁⲧⲥⲟⲟⲩⲛ
  ⲧⲉⲧϣⲟⲟⲡ ϫⲉ ⲛ̅ⲛⲉ ⲡⲛⲟⲩⲧⲉ ϭⲱⲛⲧ̅ ⲉⲡⲉⲕϩⲣⲟⲟⲩ ⲛϥ̅ⲧⲁⲕⲟ ⲛ̅ⲛⲉϩⲃⲏⲩⲉ ⲛ̅ⲛⲉⲕϭⲓ̈ϫ
  <span style="color:#b00e23">(ⲋ̅)</span> ϫⲉ ϩⲛ̅ ⲟⲩⲁϣⲏ ⲛ̅ⲣⲁⲥⲟⲩ ⲙⲛ̅ ϩⲉⲛⲡⲉⲧϣⲟⲩⲉⲓⲧ
  ⲙⲛ̅ ϩⲉⲛⲙⲏⲏϣⲉ ⲛ̅ϣⲁϫⲉ ⲛ̅ⲧⲟⲕ ⲁⲣⲓ̈ϩⲟⲧⲉ ϩⲏⲧϥ̅ ⲙ̅ⲡⲛⲟⲩⲧⲉ <span style=
  "color:#b00e23">(ⲍ̅)</span> ⲉⲕϣⲁⲛⲛⲁⲩ ⲉⲩⲙⲛ̅ⲧⲗⲁ ⲉⲩⲉⲓⲣⲉ ⲙ̅ⲙⲟⲥ ⲛ̅ⲟⲩϩⲏⲕⲉ ϩⲛ̅
  ⲟⲩⲭⲱⲣⲁ ⲁⲩⲱ ⲟⲩⲕⲣⲓⲙⲁ ⲉⲩϩⲁⲣⲡⲁⲍⲉ ⲙ̅ⲙⲟϥ ⲙⲛ̅ ⲟⲩⲇⲓⲕⲁⲓⲟⲥⲩⲛⲏ ⲙ̅ⲡⲣ̅ⲣ̅ϣⲡⲏⲣⲉ ⲉϩⲣⲁⲓ̈ ⲉϫⲙ̅
  ⲡϩⲱⲃ ϩⲁⲣⲉϩ ⲉⲣⲟⲕ ⲉⲕϫⲟⲥⲉ ϩⲛ̅ ϩⲱⲃ ⲛⲓ̈ⲙ ⲛⲅ̅ⲕⲁⲁⲕ ⲉⲕϫⲟⲥⲉ ⲉⲣⲟⲟⲩ <span style=
  "color:#b00e23">(ⲏ̅)</span> ϩⲛ̅ ⲟⲩϩⲟⲩⲟ ϩⲓ̈ϫⲙ̅ ⲡⲕⲁϩ ⲡⲣ̅ⲣⲟ ⲛ̅ⲧⲥⲱϣⲉ ⲛ̅ⲧⲁⲩⲣ̅ϩⲱⲃ
  ⲉⲣⲟⲥ ϥϩⲓ̈ϫⲛ̅ ⲟⲩⲟⲛ ⲛⲓ̈ⲙ ϣⲱⲡⲉ ⲉⲕⲟ ⲙ̅ⲡⲓⲥⲧⲟⲥ ϩⲛ̅ ϩⲱⲃ ⲛⲓ̈ⲙ ⲛⲉⲛⲧⲁⲩϩⲁⲣⲡⲁⲍⲉ ⲛ̅ⲧⲟⲟⲧϥ̅
  ⲡϩⲱⲃ ϩⲁⲣϣ̅ ⲛ̅ⲛⲁϩⲣⲁϥ <span style="color:#b00e23">(ⲑ̅)</span> ⲡⲉⲧⲙⲉ ⲙ̅ⲫⲁⲧ
  ⲛϥ̅ⲛⲁⲥⲉⲓ ⲁⲛ ⲙ̅ⲫⲁⲧ ⲁⲩⲱ ⲛⲓ̈ⲙ ⲡⲉ ⲛ̅ⲧⲁϥϩⲱ ⲉⲣⲟϥ ϩⲙ̅ ⲡⲁϣⲁⲓ̈ ⲛ̅ⲛⲉϥⲅⲉⲛⲏⲙⲁ ⲡⲉⲓ̈ⲕⲉ
  ⲟⲩⲡⲉⲧϣⲟⲩⲉⲓⲧ ⲡⲉ <span style="color:#b00e23">(ⲓ̅)</span> ϩⲙ̅ ⲡⲁϣⲁⲓ̈ ⲙ̅ⲡⲟⲩⲛⲟϥ
  ⲁⲩⲁϣⲁⲓ̈ ⲛ̅ϭⲓ̈ ⲛⲉⲧⲟⲩⲱⲙ ⲙ̅ⲙⲟϥ ⲁⲩⲱ ⲟⲩ ⲧⲉ ⲧⲙⲛ̅ⲧϫⲱⲱⲣⲉ ⲉⲧϣⲟⲟⲡ ⲉⲃⲟⲗ ⲙ̅ⲙⲟϥ ϫⲉ ⲧⲁⲣⲭⲏ
  ⲙ̅ⲡⲉⲓⲱⲣϩ ⲡⲉ ⲡⲃⲁⲗ <span style="color:#b00e23">(ⲓ̅ⲁ̅)</span> ⲡϩⲓ̈ⲛⲏⲃ ϩⲟⲗϭ
  ⲛ̅ⲧⲟⲟⲧϥ̅ ⲙ̅ⲡϩⲙ̅ϩⲁⲗ ⲕⲁⲛ ⲟⲩⲕⲟⲩⲓ̈ ⲡⲉⲧϥ̅ⲛⲁⲟⲩⲟⲙϥ̅ ⲕⲁⲛ ⲟⲩⲛⲟϭ ⲡⲉ ⲁⲩⲱ ⲡⲉⲛⲧⲁϥⲥⲉⲓ ϩⲱⲱϥ
  ⲙ̅ⲙⲛ̅ⲧⲣⲙ̅ⲙⲁⲟ ⲙⲛ̅ ⲡⲉⲧⲕⲱ ⲙ̅ⲙⲟϥ ⲉⲧⲣⲉϥⲱⲃϣ̅ <span style=
  "color:#b00e23">(ⲓ̅ⲃ̅)</span> ⲟⲩⲛ̅ ⲟⲩϣⲱⲛⲉ ⲉⲁⲓ̈ⲛⲁⲩ ⲉⲣⲟϥ ϩⲁⲣⲱϥ ⲙ̅ⲡⲣⲏ
  ⲟⲩⲙⲛ̅ⲧⲣⲙ̅ⲙⲁⲟ ⲉⲩⲣⲟⲉⲓⲥ ⲉⲣⲟⲥ ⲙ̅ⲡⲉⲧⲛ̅ϩⲏⲧⲥ̅ ⲉⲩⲕⲁⲕⲓⲁ ⲛⲁϥ <span style=
  "color:#b00e23">(ⲓ̅ⲅ̅)</span> ⲁⲩⲱ ⲧⲙⲛ̅ⲧⲣⲙ̅ⲙⲁⲟ ⲥⲛⲁⲧⲁⲕⲟ ϩⲛ̅ ⲟⲩⲡⲉⲣⲓⲥⲡⲁⲥⲙⲟⲥ
  ⲙ̅ⲡⲟⲛⲏⲣⲟⲛ ⲁϥϫⲡⲉ ⲟⲩϣⲏⲣⲉ ⲁⲩⲱ ⲙⲛ̅ ⲗⲁⲁⲩ ϩⲛ̅ ⲧⲉϥϭⲓ̈ϫ <span style=
  "color:#b00e23">(ⲓ̅ⲇ̅)</span> ⲁⲩⲱ ⲕⲁⲧⲁ ⲑⲉ ⲛ̅ⲧⲁϥⲉⲓ ⲉⲃⲟⲗ ϩⲛ̅ ϩⲏⲧⲥ̅ ⲛ̅ⲧⲉϥⲙⲁⲁⲩ
  ⲉϥⲕⲏⲕ ⲁϩⲏⲩ ⲉϥⲛⲁⲕⲧⲟϥ ⲟⲛ ⲉⲧⲣⲉϥⲃⲱⲕ ⲛ̅ⲑⲉ ⲛ̅ⲧⲁϥⲉⲓ ⲙ̅ⲙⲟⲥ ⲁⲩⲱ ⲛϥ̅ⲛⲁϫⲓ̈ ⲗⲁⲁⲩ ⲁⲛ
  ⲛⲙ̅ⲙⲁϥ ϩⲙ̅ ⲡⲉϥϩⲓ̈ⲥⲉ ϫⲉ ⲉϥⲉⲙⲟⲟϣⲉ ⲉⲟⲩ ⲙ̅ⲡⲉⲧⲛ̅ⲧⲟⲟⲧϥ̅ <span style=
  "color:#b00e23">(ⲓ̅ⲉ̅)</span> ⲡⲁⲓ̈ ϭⲉ ⲟⲩϣⲱⲛⲉ ⲡⲉ ⲙ̅ⲡⲟⲛⲏⲣⲟⲛ ⲛ̅ⲑⲉ ⲅⲁⲣ ⲛⲧⲁϥⲉⲓ
  ⲉϥⲛⲁⲃⲱⲕ ⲟⲛ ϩⲓ̈ ⲛⲁⲓ̈ ⲁⲩⲱ ⲟⲩ ⲡⲉ ⲡⲉϩⲟⲩⲟ ⲛ̅ⲧⲁϥϣⲱⲡⲉ ⲛⲁϥ ϫⲉ ⲛ̅ⲧⲁϥϩⲟⲥⲧϥ̅ ⲉⲡⲧⲏⲩ
  <span style="color:#b00e23">(ⲓ̅ⲋ̅)</span> ⲁⲩⲱ ⲛⲉϥϩⲟⲟⲩ ⲧⲏⲣⲟⲩ ⲉⲩϣⲟⲟⲡ ϩⲛ̅ ⲟⲩⲕⲁⲕⲉ
  ⲙⲛ̅ ⲟⲩϩⲏⲃⲉ ⲁⲩⲱ ϩⲛ̅ ⲟⲩⲛⲟϭ ⲛ̅ϭⲱⲛⲧ̅ ⲙⲛ̅ ⲟⲩϣⲱⲛⲉ ⲙⲛ̅ ⲟⲩⲭⲟⲗⲏ <span style=
  "color:#b00e23">(ⲓ̅ⲍ̅)</span> ⲉⲓⲥ ⲡⲡⲉⲧⲛⲁⲛⲟⲩϥ ⲛ̅ⲧⲁⲓ̈ⲛⲁⲩ ⲉⲣⲟϥ ⲁⲛⲟⲕ ⲉⲩⲁⲅⲁⲑⲟⲛ ⲡⲉ
  ⲉⲟⲩⲱⲙ ⲁⲩⲱ ⲉⲥⲱ ⲁⲩⲱ ⲉⲛⲁⲩ ⲉⲩⲟⲩⲛⲟϥ ϩⲙ̅ ⲡⲉϥϩⲓ̈ⲥⲉ ⲧⲏⲣϥ̅ ⲉⲧϥ̅ⲛⲁϩⲁⲥⲧϥ̅ ϩⲁⲣⲟϥ ⲙ̅ⲡⲣⲏ ⲏ
  ⲧⲏⲡⲉ ⲛ̅ⲛⲉϩⲟⲟⲩ ⲙ̅ⲡⲉϥⲱⲛϩ̅ ⲛⲁⲓ̈ ⲛ̅ⲧⲁ ⲡⲛⲟⲩⲧⲉ ⲧⲁⲁⲩ ⲛⲁϥ ϫⲉ ⲧⲁⲓ̈ ⲧⲉ ⲧⲉϥⲙⲉⲣⲓ̈ⲥ
  <span style="color:#b00e23">(ⲓ̅ⲏ̅)</span> ϫⲉ ⲣⲱⲙⲉ ⲛⲓ̈ⲙ ⲛ̅ⲧⲁ ⲡⲛⲟⲩⲧⲉ ϯ ⲛⲁϥ
  ⲛ̅ⲟⲩⲙⲛ̅ⲧⲣⲙ̅ⲙⲁⲟ ⲙⲛ̅ ϩⲉⲛϩⲩⲡⲁⲣⲭⲟⲛⲧⲁ ⲁⲩⲱ ⲟⲩⲉⲝⲟⲩⲥⲓⲁ ⲛ̅ϩⲏⲧⲥ̅ ⲉⲧⲣⲉϥⲟⲩⲱⲙ ⲉⲃⲟⲗ ⲛ̅ϩⲏⲧⲥ̅
  ⲁⲩⲱ ⲉⲧⲣⲉϥϫⲓ̈ ⲙ̅ⲡⲉϥⲙⲉⲣⲟⲥ ⲁⲩⲱ ⲉⲧⲣⲉϥⲉⲩⲫⲣⲁⲛⲉ ϩⲙ̅ ⲡⲉϥϩⲓ̈ⲥⲉ ⲡⲁⲓ̈ ⲟⲩϯ ⲛ̅ⲧⲉ ⲡⲛⲟⲩⲧⲉ ⲡⲉ
  <span style="color:#b00e23">(ⲓ̅ⲑ̅)</span> ϫⲉ ⲛϥ̅ⲛⲁⲣ̅ⲡⲙⲉⲉⲩⲉ ⲟⲛ ⲛ̅ϩⲁϩ ϩⲛ̅
  ⲛⲉϩⲟⲟⲩ ⲙ̅ⲡⲉϥⲱⲛϩ̅ ϫⲉ ⲡⲛⲟⲩⲧⲉ ⲡⲉⲣⲓⲥⲡⲁ ⲙ̅ⲙⲟϥ ϩⲙ̅ ⲡⲟⲩⲛⲟϥ ⲙ̅ⲡⲉϥϩⲏⲧ
  <h3 id="ecclesiastes6">6</h3><span style="color:#b00e23">(ⲁ̅)</span> ⲟⲩⲛ̅
  ⲟⲩⲡⲟⲛⲏⲣⲓⲁ ⲉⲁⲓ̈ⲛⲁⲩ ⲉⲣⲟⲥ ϩⲁⲣⲟϥ ⲙ̅ⲡⲣⲏ ⲁⲩⲱ ⲛⲁϣⲱⲥ ϩⲁⲣⲟϥ ⲛ̅ⲧⲡⲉ <span style=
  "color:#b00e23">(ⲃ̅)</span> ⲉⲧⲉ ⲧⲁⲓ̈ ⲧⲉ ⲟⲩⲣⲱⲙⲉ ⲉⲣⲉ ⲡⲛⲟⲩⲧⲉ ⲛⲁϯ ⲛⲁϥ
  ⲛ̅ⲟⲩⲙⲛ̅ⲧⲣⲙ̅ⲙⲁⲟ ⲙⲛ̅ ϩⲉⲛϩⲩⲡⲁⲣⲭⲟⲛⲧⲁ ⲙⲛ̅ ⲟⲩⲉⲟⲟⲩ ⲉⲛⲉϥϣⲁⲁⲧ ⲁⲛ ⲛ̅ⲗⲁⲁⲩ ϩⲛ̅ ⲧⲉϥⲯⲩⲭⲏ
  ϩⲛ̅ ⲛⲉⲧϥ̅ⲛⲁⲉⲡⲓⲑⲩⲙⲉⲓ ⲉⲣⲟⲟⲩ ⲧⲏⲣⲟⲩ ⲁⲩⲱ ⲛ̅ⲧⲉⲧⲙ̅ ⲡⲛⲟⲩⲧⲉ ϯ ⲉⲝⲟⲩⲥⲓⲁ ⲛⲁϥ ⲉⲧⲣⲉϥⲟⲩⲱⲙ
  ⲉⲃⲟⲗ ⲛ̅ϩⲏⲧⲥ̅ ϫⲉ ⲟⲩϣⲙ̅ⲙⲟ ⲛ̅ⲣⲱⲙⲉ ⲡⲉⲧⲛⲁⲟⲩⲟⲙⲥ̅ ⲡⲁⲓ̈ ⲟⲩⲡⲉⲧϣⲟⲩⲉⲓⲧ ⲡⲉ ⲁⲩⲱ ⲟⲩϣⲱⲛⲉ ⲡⲉ
  ⲙ̅ⲡⲟⲛⲏⲣⲟⲛ <span style="color:#b00e23">(ⲅ̅)</span> ⲉⲣϣⲁⲛ ⲡⲣⲱⲙⲉ ϫⲡⲉ ϣⲏ ⲛ̅ϣⲏⲣⲉ
  ⲁⲩⲱ ⲛϥ̅ⲱⲛϩ̅ ⲛ̅ⲟⲩⲁϣⲏ ⲛ̅ⲣⲟⲙⲡⲉ ⲛ̅ⲧⲉ ⲛⲉϩⲟⲟⲩ ⲛ̅ⲛⲉϥⲣⲙ̅ⲡⲟⲟⲩⲉ ⲁϣⲁⲓ̈ ⲁⲩⲱ ⲧⲉϥⲯⲩⲭⲏ
  ⲛⲥ̅ⲛⲁⲥⲉⲓ ⲁⲛ ⲉⲃⲟⲗ ϩⲙ̅ ⲡⲟⲩⲛⲟϥ ⲁⲩⲱ ⲟⲛ ⲙ̅ⲡⲉ ⲕⲁⲓ̈ⲥⲉ ϣⲱⲡⲉ ⲛⲁϥ ⲁⲓ̈ϫⲟⲟⲥ ϫⲉ ⲛⲁⲛⲟⲩ
  ⲛ̅ϩⲟⲩϩⲉ ⲉⲣⲟϥ <span style="color:#b00e23">(ⲇ̅)</span> ϫⲉ ⲛ̅ⲧⲁϥⲉⲓ ϩⲛ̅
  ⲟⲩⲡⲉⲧϣⲟⲩⲉⲓⲧ ⲉϥⲛⲁⲃⲱⲕ ⲟⲛ ϩⲛ̅ ⲟⲩⲕⲁⲕⲉ ⲁⲩⲱ ⲉⲣⲉ ⲡⲉϥⲣⲁⲛ ⲛⲁϩⲱⲃⲥ̅ ϩⲙ̅ ⲡⲕⲁϩ
  <span style="color:#b00e23">(ⲉ̅)</span> ⲁⲩⲱ ⲙ̅ⲡⲉϥⲛⲁⲩ ⲉⲡⲣⲏ ⲙ̅ⲡⲉϥⲉⲓⲙⲉ ⲟⲛ
  ⲉⲙⲟⲧⲛⲉⲥ ⲡⲁⲓ̈ ϭⲉ ⲥⲟⲧⲡ̅ ⲉⲡⲁⲓ̈ <span style="color:#b00e23">(ⲋ̅)</span> ⲕⲁⲛ ⲉϣⲱⲡⲉ
  ⲁϥⲱⲛϩ̅ ⲛ̅ϣⲟ ⲛ̅ⲣⲟⲙⲡⲉ ϩⲛ̅ ⲛⲉϩⲓ̈ⲟⲟⲩⲉ ⲁⲩⲱ ⲙ̅ⲡⲉϥⲛⲁⲩ ⲉⲟⲩⲛⲟϥ ⲙⲏ ⲉⲣⲉ ⲛ̅ⲕⲁ ϭⲉ ⲛⲓ̈ⲙ
  ⲛⲁⲃⲱⲕ ⲉϩⲣⲁⲓ̈ ⲉⲩⲙⲁ ⲛ̅ⲟⲩⲱⲧ <span style="color:#b00e23">(ⲍ̅)</span> ⲡϩⲓ̈ⲥⲉ ⲧⲏⲣϥ̅
  ⲙ̅ⲡⲣⲱⲙⲉ ⲉϥⲃⲏⲕ ⲉϩⲟⲩⲛ ⲉⲧⲉϥⲧⲁⲡⲣⲟ ⲁⲩⲱ ⲧⲉϥⲯⲩⲭⲏ ⲛⲁⲙⲟⲩϩ ⲁⲛ <span style=
  "color:#b00e23">(ⲏ̅)</span> ϫⲉ ⲟⲩⲛ̅ ⲟⲩϩⲟⲩⲟ ϣⲟⲟⲡ ⲙ̅ⲡⲥⲟⲫⲟⲥ ⲉϩⲟⲩⲉ ⲡⲁⲑⲏⲧ ϫⲉ ⲡϩⲏⲕⲉ
  ⲥⲟⲟⲩⲛ ⲉⲧⲣⲉϥⲙⲟⲟϣⲉ ⲙ̅ⲡⲙ̅ⲧⲟ ⲉⲃⲟⲗ ⲙ̅ⲡⲱⲛϩ̅ <span style="color:#b00e23">(ⲑ̅)</span>
  ⲟⲩⲁⲅⲁⲑⲟⲥ ⲡⲉ ⲡⲛⲁⲩ ⲛ̅ⲛ̅ⲃⲁⲗ ⲉϩⲟⲩⲉ ⲡⲉⲧⲙⲟⲟϣⲉ ⲙⲛ̅ ⲧⲉϥⲯⲩⲭⲏ ⲡⲁⲓ̈ ⲟⲩⲡⲉⲧϣⲟⲩⲉⲓⲧ ⲡⲉ ⲁⲩⲱ
  ⲟⲩⲟⲩⲱϣ ⲡⲉ ⲙ̅ⲡⲛ̅ⲁ̅ <span style="color:#b00e23">(ⲓ̅)</span> ⲡⲉⲛⲧⲁϥϣⲱⲡⲉ ⲏⲇⲏ
  ⲁⲩϯⲣⲁⲛ ⲉⲣⲟϥ ⲁⲩⲱ ⲁⲩⲉⲓⲙⲉ ⲉⲣⲟϥ ϫⲉ ⲟⲩⲣⲱⲙⲉ ⲡⲉ ⲁⲩⲱ ⲛϥ̅ⲛⲁϫⲓ̈ϩⲁⲡ ⲁⲛ ⲙⲛ̅ ⲡϫⲱⲱⲣⲉ ⲉⲣⲟϥ
  <span style="color:#b00e23">(ⲓ̅ⲁ̅)</span> ϫⲉ ⲟⲩⲛ̅ ϩⲉⲛϣⲁϫⲉ ⲉⲩⲧⲁϣⲟ
  ⲛ̅ϩⲉⲛⲡⲉⲧϣⲟⲩⲉⲓⲧ
  <h3 id="ecclesiastes7">7</h3><span style="color:#b00e23">(ⲁ̅)</span> ⲟⲩ ⲡⲉ
  ⲡⲉϩⲟⲩⲟ ⲙ̅ⲡⲣⲱⲙⲉ ⲁⲩⲱ ⲛⲓ̈ⲙ ⲡⲉⲧⲥⲟⲟⲩⲛ ϫⲉ ⲟⲩ ⲡⲉ ⲡⲁⲅⲁⲑⲟⲛ ⲙ̅ⲡⲣⲱⲙⲉ ϩⲙ̅ ⲡⲉϥⲱⲛϩ̅ ⲏ ⲧⲏⲡⲉ
  ⲛ̅ⲛⲉϩⲟⲟⲩ ⲙ̅ⲡⲱⲛϩ̅ ⲛ̅ⲧⲉϥⲙⲛ̅ⲧⲡⲉⲧϣⲟⲩⲉⲓⲧ ⲁⲩⲱ ⲁϥⲁⲁⲩ ϩⲛ̅ ⲟⲩϩⲁⲓ̈ⲃⲉⲥ ϫⲉ ⲛⲓ̈ⲙ ⲡⲉⲧⲛⲁⲧⲁⲙⲉ
  ⲡⲣⲱⲙⲉ ϫⲉ ⲟⲩ ⲡⲉⲧⲛⲁϣⲱⲡⲉ ⲙⲛ̅ⲛ̅ⲥⲱϥ ϩⲁⲣⲟϥ ⲙ̅ⲡⲣⲏ <span style=
  "color:#b00e23">(ⲃ̅)</span> ⲟⲩⲁⲅⲁⲑⲟⲛ ⲡⲉ ⲟⲩⲣⲁⲛ ⲉϩⲟⲩⲉ ⲟⲩⲛⲉϩ ⲏ ⲟⲩⲛⲁ ⲛ̅ⲁⲅⲁⲑⲟⲛ ⲁⲩⲱ
  ⲟⲩⲁⲅⲁⲑⲟⲛ ⲡⲉ ⲡⲉϩⲟⲟⲩ ⲙ̅ⲡⲙⲟⲩ ⲉϩⲟⲩⲉ ⲡⲉϩⲟⲟⲩ ⲙ̅ⲡⲙⲓ̈ⲥⲉ <span style=
  "color:#b00e23">(ⲅ̅)</span> ⲟⲩⲁⲅⲁⲑⲟⲛ ⲡⲉ ⲃⲱⲕ ⲉϩⲟⲩⲛ ⲉⲡⲏⲓ̈ ⲙ̅ⲡϩⲏⲃⲉ ⲉϩⲟⲩⲉ ⲃⲱⲕ
  ⲉϩⲟⲩⲛ ⲉⲡⲏⲓ̈ ⲙ̅ⲡⲥⲱ ⲉⲃⲟⲗ ϫⲉ ⲧⲁⲓ̈ ⲧⲉ ⲑⲁⲏ ⲛ̅ⲣⲱⲙⲉ ⲛⲓ̈ⲙ ⲁⲩⲱ ⲡⲉⲧⲟⲛϩ̅ ϥⲛⲁϯ ⲛ̅ⲟⲩⲁⲅⲁⲑⲟⲛ
  ⲉϩⲣⲁⲓ̈ ⲉⲡⲉϥϩⲏⲧ <span style="color:#b00e23">(ⲇ̅)</span> ⲟⲩⲁⲅⲁⲑⲟⲛ ⲡⲉ ⲡϭⲱⲛⲧ̅
  ⲉϩⲟⲩⲉ ⲡⲥⲱⲃⲉ ϫⲉ ϥⲛⲁϯ ⲟⲩⲛⲁϥ ϩⲙ̅ ⲡϩⲏⲧ ⲙ̅ⲡⲉϥϩⲟ <span style=
  "color:#b00e23">(ⲉ̅)</span> ⲡϩⲏⲧ ⲛ̅ⲛ̅ⲥⲁⲃⲉⲉⲩ ⲉϥϩⲙ̅ ⲡⲏⲓ̈ ⲙ̅ⲡϩⲏⲃⲉ ⲡϩⲏⲧ ϩⲱⲱϥ
  ⲛ̅ⲛ̅ⲁⲑⲏⲧ ⲉϥϩⲙ̅ ⲡⲏⲓ̈ ⲙ̅ⲡⲟⲩⲛⲟϥ <span style="color:#b00e23">(ⲋ̅)</span> ⲟⲩⲁⲅⲁⲑⲟⲛ
  ⲡⲉ ⲡⲥⲱⲧⲙ̅ ⲉⲡⲉϫⲡⲓ̈ⲟ ⲙ̅ⲡⲥⲁⲃⲉ ⲉϩⲟⲩⲉ ⲟⲩⲣⲱⲙⲉ ⲉϥⲥⲱⲧⲙ̅ ⲉⲡϫⲱ ⲛ̅ⲛ̅ⲁⲑⲏⲧ <span style=
  "color:#b00e23">(ⲍ̅)</span> ⲛ̅ⲑⲉ ⲙ̅ⲡⲉϩⲣⲟⲟⲩ ⲛ̅ϩⲉⲛϣⲟⲛⲧⲉ ⲉⲩⲙⲟⲩϩ ϩⲁ ⲡⲉⲭⲁⲗⲕⲓⲟⲛ
  ⲧⲁⲓ̈ ⲧⲉ ⲑⲉ ⲙ̅ⲡⲥⲱⲃⲉ ⲛ̅ⲛ̅ⲁⲑⲏⲧ ⲡⲉⲓ̈ⲕⲉ ⲟⲛ ⲟⲩⲡⲉⲧϣⲟⲩⲉⲓⲧ ⲡⲉ <span style=
  "color:#b00e23">(ⲏ̅)</span> ϫⲉ ⲧⲙⲛ̅ⲧⲗⲁ ⲥⲛⲁⲕⲱⲧⲉ ⲙⲛ̅ ⲡⲥⲁⲃⲉ ⲁⲩⲱ ϥⲛⲁⲧⲁⲕⲟ ⲙ̅ⲡϩⲏⲧ
  ⲛ̅ⲧⲉϥⲙⲛ̅ⲧⲉⲩⲅⲉⲛⲏⲥ <span style="color:#b00e23">(ⲑ̅)</span> ⲛⲁⲛⲟⲩ ⲑⲁⲏ ⲛ̅ⲛ̅ϣⲁϫⲉ
  ⲉϩⲟⲩⲉ ⲧⲉⲩⲁⲣⲭⲏ ⲟⲩⲁⲅⲁⲑⲟⲛ ⲡⲉ ⲟⲩϩⲁⲣϣ̅ϩⲏⲧ ⲉϩⲟⲩⲉ ⲟⲩⲡⲛ̅ⲁ̅ ⲉϥϫⲟⲥⲉ <span style=
  "color:#b00e23">(ⲓ̅)</span> ⲙ̅ⲡⲣ̅ϭⲉⲡⲏ ⲉϭⲱⲛⲧ̅ ϩⲙ̅ ⲡⲉⲕⲡⲛ̅ⲁ̅ ϫⲉ ⲡϭⲱⲛⲧ̅ ⲛⲁⲙ̅ⲧⲟⲛ
  ⲙ̅ⲙⲟϥ ϩⲛ̅ ⲕⲟⲩⲛⲟⲩ ⲛ̅ⲛ̅ⲁⲑⲏⲧ <span style="color:#b00e23">(ⲓ̅ⲁ̅)</span> ⲙ̅ⲡⲣ̅ϫⲟⲟⲥ
  ϫⲉ ⲉⲧⲃⲉ ⲟⲩ ⲁⲓ̈ϣⲱⲡⲉ ϫⲉ ⲛⲉϩⲟⲟⲩ ⲛ̅ϣⲟⲣⲡ̅ ⲛⲁⲛⲟⲩⲟⲩ ⲉϩⲟⲩⲉ ⲉⲛⲁⲓ̈ ϫⲉ ⲛ̅ⲧⲁⲕϣⲓ̈ⲛⲉ ⲁⲛ
  ⲉⲧⲃⲉ ⲡⲁⲓ̈ ϩⲛ̅ ⲟⲩⲥⲟⲫⲓⲁ <span style="color:#b00e23">(ⲓ̅ⲃ̅)</span> ⲁⲩⲱ ⲟⲩⲛ̅
  ⲟⲩϩⲟⲩⲟ ϣⲟⲟⲡ ⲛ̅ⲛⲉⲧⲛⲁⲩ ⲉⲡⲣⲏ <span style="color:#b00e23">(ⲓ̅ⲅ̅)</span> ϫⲉ ⲧⲥⲟⲫⲓⲁ
  ⲉⲥϣⲟⲟⲡ ϩⲛ̅ ⲧⲉⲥϩⲁⲓ̈ⲃⲉⲥ ⲉⲥⲟ ⲛ̅ⲑⲉ ⲛ̅ⲟⲩϩⲁⲓ̈ⲃⲉⲥ ⲛϩⲁⲧ ⲁⲩⲱ ⲟⲩⲛ̅ ϩⲟⲩⲟ ϣⲟⲟⲡ ⲛ̅ⲧⲉⲅⲛⲱⲥⲓⲥ
  ⲛ̅ⲧⲥⲟⲫⲓⲁ ⲉⲥⲛⲁⲧⲁⲛϩⲟ ⲙ̅ⲡⲉⲧⲏⲡ ⲉⲣⲟⲥ <span style="color:#b00e23">(ⲓ̅ⲇ̅)</span>
  ⲁⲓ̈ⲛⲁⲩ ⲉⲛ̅ⲧⲁⲙⲓ̈ⲟ ⲙ̅ⲡⲛⲟⲩⲧⲉ ϫⲉ ⲛⲓ̈ⲙ ⲡⲉⲧⲛⲁϣϭⲙ̅ϭⲟⲙ ⲉⲕⲟⲥⲙⲉⲓ ⲙ̅ⲡⲉⲧⲉⲣⲉ ⲡⲛⲟⲩⲧⲉ
  ⲛⲁⲡⲟⲟⲛⲉϥ <span style="color:#b00e23">(ⲓ̅ⲉ̅)</span> ϩⲙ̅ ⲡⲉϩⲟⲟⲩ ⲙ̅ⲡⲟⲩⲛⲟϥ ϣⲓ̈ⲛⲉ
  ϩⲛ̅ ⲟⲩⲁⲅⲁⲑⲟⲛ ⲁⲩⲱ ⲛⲅ̅ⲛⲁⲩ ϩⲙ̅ ⲡⲉϩⲟⲟⲩ ⲛ̅ⲧⲕⲁⲕⲓⲁ ⲁⲩⲱ ⲛⲅ̅ϯ ϩⲧⲏⲕ ⲉⲡⲁⲓ̈ ϩⲛ̅ ⲟⲩϣⲱⲛϥ̅
  ⲡⲁⲓ̈ ⲁ ⲡⲛⲟⲩⲧⲉ ⲧⲁⲙⲓ̈ⲟϥ ⲉⲧⲃⲉ ⲟⲩϭⲓ̈ⲛϣⲁϫⲉ ϫⲉⲕⲁⲥ ⲛ̅ⲛⲉ ⲡⲣⲱⲙⲉ ϩⲉ ⲗⲁⲁⲩ ⲙⲛ̅ⲛ̅ⲥⲱϥ
  <span style="color:#b00e23">(ⲓ̅ⲋ̅)</span> ϩⲱⲃ ⲛⲓ̈ⲙ ⲁⲓ̈ⲛⲁⲩ ⲉⲣⲟⲟⲩ ⲛ̅ⲛⲉϩⲟⲟⲩ
  ⲛ̅ⲧⲁⲙⲛ̅ⲧⲡⲉⲧϣⲟⲩⲉⲓⲧ ⲟⲩⲛ̅ ⲇⲓⲕⲁⲓⲟⲥ ⲉϣⲁϥⲙⲟⲩ ϩⲛ̅ ⲧⲉϥⲙⲛ̅ⲧⲙⲉ ⲁⲩⲱ ⲟⲩⲛ̅ ⲁⲥⲉⲃⲏⲥ ⲉϥⲙⲏⲛ
  ⲉⲃⲟⲗ ϩⲛ̅ ⲧⲉϥⲕⲁⲕⲓⲁ <span style="color:#b00e23">(ⲓ̅ⲍ̅)</span> ⲙ̅ⲡⲣ̅ϣⲱⲡⲉ
  ⲛ̅ⲇⲓⲕⲁⲓⲟⲥ ⲉⲡⲉϩⲟⲩⲟ ⲁⲩⲱ ⲙ̅ⲡⲣ̅ⲁⲁⲕ ⲛ̅ⲣⲙ̅ⲛ̅ⲥⲃⲱ ⲉⲡⲉϩⲟⲩⲟ ⲙⲏⲡⲱⲥ ⲛⲅ̅ⲡⲱϣⲥ̅ ⲉⲃⲟⲗ
  <span style="color:#b00e23">(ⲓ̅ⲏ̅)</span> ⲙ̅ⲡⲣ̅ⲣ̅ⲁⲥⲉⲃⲏⲥ ⲟⲛ ⲉⲡⲉϩⲟⲩⲟ ⲁⲩⲱ
  ⲙ̅ⲡⲣ̅ϣⲱⲡⲉ ⲉⲕⲛⲁϣⲧ̅ ϫⲉ ⲛ̅ⲛⲉⲕⲙⲟⲩ ⲡⲃⲟⲗ ⲙ̅ⲡⲉⲕⲟⲩⲟⲉⲓϣ <span style=
  "color:#b00e23">(ⲓ̅ⲑ̅)</span> ⲟⲩⲁⲅⲁⲑⲟⲛ ⲡⲉ ⲉⲧⲣⲉⲕϭⲟⲗϫⲕ̅ ϩⲙ̅ ⲡⲁⲓ̈ ⲁⲩⲱ ⲙ̅ⲡⲣ̅ϫⲱϩⲙ̅
  ⲛ̅ⲧⲉⲕϭⲓ̈ϫ ⲉⲃⲟⲗ ϩⲙ̅ ⲡⲁⲓ̈ ϫⲉ ⲛⲉⲧⲣ̅ϩⲟⲧⲉ ϩⲏⲧϥ̅ ⲙ̅ⲡⲛⲟⲩⲧⲉ ⲟⲩⲛ̅ ϩⲱⲃ ⲛⲓ̈ⲙ ⲛ̅ⲁⲅⲁⲑⲟⲛ
  ⲛⲁϣⲱⲡⲉ ⲛⲁⲩ <span style="color:#b00e23">(ⲕ̅)</span> ⲧⲥⲟⲫⲓⲁ ⲛⲁⲃⲟⲏⲑⲉⲓ ⲉⲡⲥⲟⲫⲟⲥ
  ⲉϩⲟⲩⲉ ⲙⲏⲧ ⲉⲩⲟ ⲛ̅ⲉⲝⲟⲩⲥⲓⲁ ⲉⲩϣⲟⲟⲡ ϩⲛ̅ ⲟⲩⲡⲟⲗⲓⲥ <span style=
  "color:#b00e23">(ⲕ̅ⲁ̅)</span> ϫⲉ ⲙⲛ̅ ⲣⲱⲙⲉ ⲛ̅ⲇⲓⲕⲁⲓⲟⲥ ϩⲓ̈ϫⲙ̅ ⲡⲕⲁϩ ⲉϥⲛⲁⲉⲓⲣⲉ
  ⲛ̅ⲟⲩⲁⲅⲁⲑⲟⲛ ⲛϥ̅ⲧⲙ̅ⲣ̅ⲛⲟⲃⲉ <span style="color:#b00e23">(ⲕ̅ⲃ̅)</span> ⲁⲩⲱ ⲛ̅ϣⲁϫⲉ
  ⲧⲏⲣⲟⲩ ⲉⲧⲉⲣⲉ ⲛ̅ⲁⲥⲉⲃⲏⲥ ⲛⲁϫⲟⲟⲩ ⲙ̅ⲡⲣ̅ϯ ⲙ̅ⲡⲉⲕϩⲏⲧ ⲉⲣⲟⲟⲩ ϫⲉⲕⲁⲁⲥ ⲛ̅ⲛⲉⲕⲥⲱⲧⲙ̅
  ⲉⲡⲉⲕϩⲙ̅ϩⲁⲗ ⲉϥⲥⲁϩⲟⲩ ⲙ̅ⲙⲟⲕ <span style="color:#b00e23">(ⲕ̅ⲅ̅)</span> ϫⲉ
  ϥⲛⲁⲡⲟⲛⲏⲣⲉⲩⲉ ⲉⲣⲟⲕ ⲛ̅ϩⲁϩ ⲛ̅ⲥⲟⲡ ⲁⲩⲱ ⲡⲉⲕϩⲏⲧ ⲛⲁⲙⲟⲕϩⲕ̅ ⲛ̅ϩⲁϩ ⲛ̅ⲥⲟⲡ ϩⲛ̅ ⲛⲉⲕϩⲓ̈ⲟⲟⲩⲉ
  ϫⲉ ⲛ̅ⲧⲟⲕ ϩⲱⲱⲕ ⲟⲛ ⲁⲕⲥⲁϩⲟⲩ ⲛ̅ϩⲉⲛⲕⲟⲟⲩⲉ <span style="color:#b00e23">(ⲕ̅ⲇ̅)</span>
  ⲛⲁⲓ̈ ⲧⲏⲣⲟⲩ ⲁⲓ̈ϫⲟⲛⲧⲟⲩ ϩⲛ̅ ⲧⲥⲟⲫⲓⲁ ⲁⲩⲱ ⲁⲓ̈ϫⲟⲟⲥ ϫⲉ ϯⲛⲁϣⲱⲡⲉ ⲛ̅ϩⲟⲩⲉ ⲥⲟⲫⲟⲥ
  <span style="color:#b00e23">(ⲕ̅ⲉ̅)</span> ⲁⲩⲱ ⲛ̅ⲧⲟⲥ ⲁⲥⲟⲩⲉ ⲉⲃⲟⲗ ⲙ̅ⲙⲟⲓ̈ ⲉⲙⲁⲧⲉ
  ⲡⲁⲣⲁ ⲑⲉ ⲉⲛⲉⲥⲟ ⲙ̅ⲙⲟⲥ ⲁⲩⲱ ⲉⲛⲁϣⲉ ⲡⲉⲥϣⲓ̈ⲕ ⲛⲓ̈ⲙ ⲡⲉⲧⲛⲁϣⲧⲁϩⲟⲥ <span style=
  "color:#b00e23">(ⲕ̅ⲋ̅)</span> ⲁⲓ̈ϯ ⲟⲩⲟⲓ̈ ⲁⲛⲟⲕ ⲙⲛ̅ ⲡⲁϩⲏⲧ ⲉⲉⲓⲙⲉ ⲉⲙⲟⲩϣⲧ̅ ⲁⲩⲱ
  ⲉϣⲓ̈ⲛⲉ ⲛ̅ⲥⲁ ⲟⲩⲥⲟⲫⲓⲁ ⲙⲛ̅ ⲟⲩϣⲁϫⲉ ⲁⲩⲱ ⲉⲉⲓⲙⲉ ⲉⲧⲙⲛ̅ⲧⲁⲑⲏⲧ ⲙ̅ⲡⲁⲥⲉⲃⲏⲥ ⲙⲛ̅ ⲡϩⲓ̈ⲥⲉ ⲙⲛ̅
  ⲡϣⲉⲉⲓ <span style="color:#b00e23">(ⲕ̅ⲍ̅)</span> ⲁⲩⲱ ⲁⲛⲟⲕ ⲁⲓ̈ϩⲉ ⲉⲣⲟⲥ ⲁⲩⲱ ⲁⲛⲟⲕ
  ⲁⲓ̈ϫⲟⲟⲥ ϫⲉ ⲥⲥⲁϣⲉ ⲉϩⲟⲩⲉ ⲉⲡⲙⲟⲩ ⲛ̅ϭⲓ̈ ⲧⲉⲥϩⲓ̈ⲙⲉ ⲧⲁⲓ̈ ⲉⲥⲟ ⲛ̅ϭⲟⲣϭⲥ̅ ⲁⲩⲱ ⲡⲉⲥϩⲏⲧ ⲉϥⲟ
  ⲛ̅ⲑⲉ ⲛ̅ⲛⲉⲓ̈ⲁⲃⲱ ⲉⲣⲉ ⲟⲩϩⲁϭⲉ ϩⲛ̅ ⲛⲉⲥϭⲓ̈ϫ ⲡⲁⲅⲁⲑⲟⲥ ⲉⲧⲙ̅ⲡⲙ̅ⲧⲟ ⲉⲃⲟⲗ ⲙ̅ⲡⲛⲟⲩⲧⲉ
  ⲥⲉⲛⲁⲛⲁϩⲙⲉϥ ⲉⲣⲟⲥ ⲡⲉⲧⲣ̅ⲛⲟⲃⲉ ϩⲱⲱϥ ⲥⲉⲛⲁϭⲟⲡϥ̅ ⲛ̅ϩⲏⲧⲥ̅ <span style=
  "color:#b00e23">(ⲕ̅ⲏ̅)</span> ⲉⲓⲥ ⲡⲁⲓ̈ ⲁⲓ̈ϩⲉ ⲉⲣⲟϥ ⲡⲉϫⲉ ⲡⲉⲕⲗⲏⲥⲓⲁⲥⲧⲏⲥ ⲉⲓ̈ⲉ
  ⲉⲥⲟⲩⲏϩ ⲛ̅ⲥⲁ ⲟⲩⲉⲓ ⲉϩⲉ ⲉⲩⲗⲟⲅⲓⲥⲙⲟⲥ <span style="color:#b00e23">(ⲕ̅ⲑ̅)</span>
  ⲡⲁⲓ̈ ⲛ̅ⲧⲁ ⲧⲁⲯⲩⲭⲏ ϣⲓ̈ⲛⲉ ⲛ̅ⲥⲱϥ ⲁⲩⲱ ⲙ̅ⲡⲉⲥϩⲉ ⲉⲣⲟϥ ⲁⲩⲱ ⲟⲩⲣⲱⲙⲉ ⲛ̅ⲟⲩⲱⲧ ⲡⲉ ⲛ̅ⲧⲁⲓ̈ϩⲉ
  ⲉⲣⲟϥ ϩⲛ̅ ϣⲟ ⲁⲩ ⲟⲩⲥϩⲓ̈ⲙⲉ ⲙ̅ⲡⲉⲓ̈ϩⲉ ⲉⲣⲟⲥ ϩⲛ̅ ⲛⲁⲓ̈ ⲧⲏⲣⲟⲩ <span style=
  "color:#b00e23">(ⲗ̅)</span> ⲙ̅ⲡⲃⲟⲗ ⲇⲉ ⲛ̅ⲛⲁⲓ̈ ⲡⲁⲓ̈ ⲡⲉ ⲛ̅ⲧⲁⲓ̈ϩⲉ ⲉⲣⲟϥ ⲉⲧⲉ ⲡⲉⲛⲧⲁ
  ⲡⲛⲟⲩⲧⲉ ⲡⲉ ⲧⲁⲙⲓ̈ⲟϥ ⲡⲣⲱⲙⲉ ⲁⲓ̈ϩⲉ ⲉⲣⲟϥ ⲉϥⲥⲟⲩⲧⲱⲛ ⲁⲩⲱ ⲛ̅ⲧⲟⲟⲩ ⲁⲩⲕⲱⲧⲉ ⲛ̅ⲥⲁ
  ϩⲉⲛⲗⲟⲅⲓⲥⲙⲟⲥ ⲛ̅ⲁϣⲟⲟⲩ ⲛⲓ̈ⲙ ⲡⲉⲧⲥⲟⲟⲩⲛ ⲛ̅ⲛ̅ⲥⲟⲫⲟⲥ ⲁⲩⲱ ⲛⲓ̈ⲙ ⲡⲉⲧⲥⲟⲟⲩⲛ ⲙ̅ⲡⲃⲱⲗ ⲙ̅ⲡϣⲁϫⲉ
  <h3 id="ecclesiastes8">8</h3><span style="color:#b00e23">(ⲁ̅)</span> ⲧⲥⲟⲫⲓⲁ
  ⲙ̅ⲡⲣⲱⲙⲉ ⲛⲁⲧⲣⲉ ⲡⲉϥϩⲟ ⲣ̅ⲟⲩⲟⲉⲓⲛ ⲁⲩⲱ ⲡⲉⲧⲟ ⲛ̅ⲁⲧϣⲓ̈ⲡⲉ ϩⲓ̈ ϩⲣⲁϥ ⲥⲉⲛⲁⲙⲉⲥⲧⲱϥ
  <span style="color:#b00e23">(ⲃ̅)</span> ⲧ̅ⲧⲁⲡⲣⲟ ⲙ̅ⲡⲣ̅ⲣⲟ ϯ ϩⲧⲏⲕ ⲉⲣⲟⲥ ⲁⲩⲱ
  ⲙ̅ⲡⲣ̅ϭⲉⲡⲏ ⲉⲧⲃⲉ ⲟⲩϣⲁϫⲉ ⲛ̅ⲣⲁⲛⲁϣ ⲙ̅ⲡⲛⲟⲩⲧⲉ <span style=
  "color:#b00e23">(ⲅ̅)</span> ⲛⲅ̅ⲛⲁⲙⲟⲟϣⲉ ⲅⲁⲣ ϩⲓ̈ϩⲓ̈ⲏ ⲙ̅ⲙⲟⲕ ⲙ̅ⲡⲣ̅ⲁϩⲉ ϭⲉ ⲉⲣⲁⲧⲕ̅
  ϩⲛ̅ ⲟⲩϣⲁϫⲉ ⲉϥϩⲟⲟⲩ <span style="color:#b00e23">(ⲇ̅)</span> ⲛ̅ⲑⲉ ⲛ̅ⲟⲩⲣ̅ⲣⲟ
  ⲉⲩⲛ̅ⲧϥ̅ ⲧⲉⲝⲟⲩⲥⲓⲁ ⲁⲩⲱ ⲛⲓ̈ⲙ ⲡⲉⲧⲛⲁϫⲟⲟⲥ ⲛⲁϥ ϫⲉ ⲟⲩ ⲡⲉⲧⲕⲛⲁⲁϥ <span style=
  "color:#b00e23">(ⲉ̅)</span> ⲡⲉⲧⲛⲁϩⲁⲣⲉϩ ⲇⲉ ⲉⲧⲉⲛⲧⲟⲗⲏ ⲛϥ̅ⲛⲁⲉⲓⲙⲉ ⲟⲛ ⲉⲩϣⲁϫⲉ
  ⲙ̅ⲡⲟⲛⲏⲣⲟⲛ ⲁⲩⲱ ⲡⲉⲩⲟⲉⲓϣ ⲙ̅ⲡϩⲁⲡ ⲡϩⲏⲧ ⲙ̅ⲡⲥⲟⲫⲟⲥ ⲛⲁⲉⲓⲙⲉ ⲉⲣⲟϥ <span style=
  "color:#b00e23">(ⲋ̅)</span> ϫⲉ ϩⲱⲃ ⲛⲓ̈ⲙ ⲟⲩⲛ̅ⲧⲟⲩ ⲡⲉⲩⲟⲩⲟⲉⲓϣ ⲙ̅ⲙⲁⲩ ⲙⲛ̅ ⲧⲉⲕⲣⲓⲥⲓⲥ
  ϫⲉ ⲡⲥⲟⲟⲩⲛ ⲙ̅ⲡⲣⲱⲙⲉ ⲛⲁϣⲱϥ ⲉϩⲣⲁⲓ̈ ⲉϫⲱϥ <span style="color:#b00e23">(ⲍ̅)</span>
  ϫⲉ ⲙⲛ̅ ⲡⲉⲧⲉⲓⲙⲉ ϫⲉ ⲟⲩ ⲡⲉⲧⲛⲁϣⲱⲡⲉ ⲁⲩⲱ ⲕⲁⲧⲁ ⲑⲉ ⲉⲧϥ̅ⲛⲁϣⲱⲡⲉ ⲛⲓ̈ⲙ ⲡⲉⲧⲛⲁⲧⲁⲙⲟϥ
  <span style="color:#b00e23">(ⲏ̅)</span> ⲙⲛ̅ ⲣⲱⲙⲉ ⲉϥⲟ ⲛ̅ⲧⲉⲝⲟⲩⲥⲓⲁ ⲙ̅ⲡⲉⲡⲛ̅ⲁ̅
  ⲉⲧⲣⲉϥⲕⲱⲗⲩ ⲙ̅ⲡⲉⲡⲛ̅ⲁ̅ ⲁⲩⲱ ⲙⲛ̅ ⲡⲉⲧⲟ ⲛ̅ⲉⲝⲟⲩⲥⲓⲁ ϩⲙ̅ ⲡⲉϩⲟⲟⲩ ⲙ̅ⲡⲙⲟⲩ ⲁⲩⲱ ⲙⲛ̅ ⲕⲱ ⲉⲃⲟⲗ
  ϩⲙ̅ ⲡⲉϩⲟⲟⲩ ⲙ̅ⲡⲡⲟⲗⲉⲙⲟⲥ ⲁⲩⲱ ⲧⲙⲛ̅ⲧϣⲁϥⲧⲉ ⲛⲥ̅ⲛⲁⲛⲟⲩϩⲙ̅ ⲁⲛ ⲙ̅ⲡⲉⲧⲏⲡ ⲉⲣⲟⲥ <span style=
  "color:#b00e23">(ⲑ̅)</span> ⲁⲩⲱ ⲡⲁⲓ̈ ⲧⲏⲣϥ̅ ⲁⲓ̈ⲛⲁⲩ ⲉⲣⲟϥ ⲁⲩⲱ ⲁⲓ̈ϯ ⲡⲁϩⲏⲧ
  ⲉⲡⲧⲁⲙⲓ̈ⲟ ⲧⲏⲣϥ̅ ⲛⲉⲛⲧⲁⲩⲧⲁⲙⲓ̈ⲟⲟⲩ ϩⲁⲣⲟϥ ⲙ̅ⲡⲣⲏ ⲛⲉⲛⲧⲁ ⲡⲣⲱⲙⲉ ϫⲓ̈ ⲉⲝⲟⲩⲥⲓⲁ ⲛ̅ϩⲏⲧⲟⲩ ϩⲙ̅
  ⲡⲣⲱⲙⲉ ⲉⲑⲙ̅ⲕⲟϥ <span style="color:#b00e23">(ⲓ̅)</span> ⲁⲩⲱ ⲧⲟⲧⲉ ⲁⲓ̈ⲛⲁⲩ
  ⲉⲛ̅ⲁⲥⲉⲃⲏⲥ ⲉⲁⲩϫⲓ̈ⲧⲟⲩ ⲉϩⲟⲩⲛ ⲉⲡⲧⲁⲫⲟⲥ ⲁⲩⲱ ⲁⲩⲉⲓ ⲉⲃⲟⲗ ϩⲙ̅ ⲡⲙⲁ ⲉⲧⲟⲩⲁⲁⲃ ⲁⲩⲧⲙⲁⲉⲓⲟⲟⲩ
  ϩⲛ̅ ⲧⲡⲟⲗⲓⲥ ⲧⲁⲓ̈ ⲧⲉ ⲑⲉ ⲛ̅ⲧⲁⲩⲁⲁⲥ ⲡⲁⲓ̈ ϭⲉ ⲟⲩⲡⲉⲧϣⲟⲩⲉⲓⲧ ⲡⲉ <span style=
  "color:#b00e23">(ⲓ̅ⲁ̅)</span> ϫⲉ ⲙⲛ̅ ϣⲁϫⲉ ⲉϥⲛⲁϯ ⲛ̅ϩⲏⲧϥ̅ ⲛ̅ⲧⲟⲟⲧⲟⲩ ⲛ̅ⲛⲉⲧⲉⲓⲣⲉ
  ⲧⲁⲭⲩ ⲙ̅ⲡⲡⲟⲛⲏⲣⲟⲛ ⲉⲧⲃⲉ ⲡⲁⲓ̈ ⲁ ⲡϩⲏⲧ ⲛ̅ⲛ̅ϣⲏⲣⲉ ⲛ̅ⲛ̅ⲣⲱⲙⲉ ⲧⲱⲧ ⲉⲣⲟⲟⲩ ⲉⲧⲣⲉⲩⲉⲓⲣⲉ ϩⲣⲁⲓ̈
  ⲛ̅ϩⲏⲧⲟⲩ ⲙ̅ⲡⲡⲟⲛⲏⲣⲟⲛ <span style="color:#b00e23">(ⲓ̅ⲃ̅)</span> ⲡⲉⲛⲧⲁϥⲣ̅ⲛⲟⲃⲉ
  ⲁϥⲉⲓⲣⲉ ⲙ̅ⲡⲡⲟⲛⲏⲣⲟⲛ ϫⲓ̈ⲛ ⲛ̅ϣⲟⲣⲡ ⲁⲩⲱ ϣⲁ ⲧⲉⲩϩⲁⲏ ⲁⲩⲱ ϯⲥⲟⲟⲩⲛ ⲁⲛⲟⲕ ϫⲉ ⲟⲩⲛ̅ ⲁⲅⲁⲑⲟⲛ
  ⲛⲁϣⲱⲡⲉ ⲛ̅ⲛⲉⲧⲟ ⲛ̅ϩⲟⲧⲉ ϩⲏⲧϥ̅ ⲙ̅ⲡⲛⲟⲩⲧⲉ ϫⲉⲕⲁⲁⲥ ⲉⲩⲉ​ⲣ̅ϩⲟⲧⲉ ϩⲁ ⲧⲉϥϩⲓ̈ⲏ <span style=
  "color:#b00e23">(ⲓ̅ⲅ̅)</span> ⲙⲛ̅ ⲁⲅⲁⲑⲟⲛ ⲇⲉ ⲛⲁϣⲱⲡⲉ ⲙ̅ⲡⲁⲥⲉⲃⲏⲥ ⲁⲩⲱ ⲛϥ̅ⲧⲁϣⲉ
  ⲛⲉϥϩⲟⲟⲩ ⲁⲛ ϩⲁ ⲑⲁⲓ̈ⲃⲉⲥ ⲛ̅ϭⲓ̈ ⲡⲉⲧⲉ ⲛϥ̅ⲟ ⲛ̅ϩⲟⲧⲉ ⲁⲛ ϩⲏⲧϥ̅ ⲙ̅ⲡⲛⲟⲩⲧⲉ <span style=
  "color:#b00e23">(ⲓ̅ⲇ̅)</span> ⲟⲩⲛ̅ ⲟⲩⲡⲉⲧϣⲟⲩⲉⲓⲧ ⲉⲁⲩⲁⲁⲥ ⲉⲃⲟⲗ ϩⲙ̅ ⲡⲕⲁϩ ϫⲉ ⲟⲩⲛ̅
  ϩⲉⲛⲇⲓⲕⲁⲓⲟⲥ ⲛⲁⲓ̈ ⲉϥⲛⲁⲧⲁϩⲟⲟⲩ ⲛ̅ϭⲓ̈ ⲡϩⲱⲃ ⲙ̅ⲡⲁⲥⲉⲃⲏⲥ ⲁⲩⲱ ⲟⲩⲛ̅ ϩⲉⲛⲁⲥⲉⲃⲏⲥ ϩⲱⲟⲩ
  ⲉϣⲁϥⲧⲁϩⲟⲟⲩ ⲛ̅ϭⲓ̈ ⲡϩⲱⲃ ⲛ̅ⲛ̅ⲇⲓⲕⲁⲓⲟⲥ ⲁⲩⲱ ⲁⲓ̈ϫⲟⲟⲥ ϫⲉ ⲡⲉⲓ̈ⲕⲉ ⲟⲩⲡⲉⲧϣⲟⲩⲉⲓⲧ ⲡⲉ
  <span style="color:#b00e23">(ⲓ̅ⲉ̅)</span> ⲁⲩⲱ ⲁⲛⲟⲕ ⲁⲓ̈ⲧⲙⲁⲉⲓⲉ ⲡⲛⲟⲩⲃ ⲁⲩⲱ ⲙⲛ̅
  ⲁⲅⲁⲑⲟⲛ ϣⲟⲟⲡ ⲙ̅ⲡⲣⲱⲙⲉ ϩⲁⲣⲟϥ ⲙ̅ⲡⲣⲏ ⲛ̅ⲥⲁ ⲟⲩⲱⲙ ϩⲓ̈ ⲥⲱ ϩⲓ̈ ⲉⲩⲫⲣⲁⲛⲉ ⲉⲡⲁⲓ̈ ⲡⲉⲧⲛⲁϣⲱⲡⲉ
  ⲛⲁϥ ϩⲙ̅ ⲡⲉϥϩⲓ̈ⲥⲉ ϩⲛ̅ ⲛⲉϩⲟⲟⲩ ⲙ̅ⲡⲉϥⲱⲛϩ ⲛⲁⲓ̈ ⲛ̅ⲧⲁ ⲡⲛⲟⲩⲧⲉ ⲧⲁⲁⲩ ⲛⲁϥ ϩⲁⲣⲟϥ ⲙ̅ⲡⲣⲏ
  <span style="color:#b00e23">(ⲓ̅ⲋ̅)</span> ϩⲛ̅ ⲛⲁⲓ̈ ⲁⲓ̈ϯ ⲙ̅ⲡⲁϩⲏⲧ ⲉⲧⲥⲟⲫⲓⲁ ⲁⲩⲱ
  ⲉⲛⲁⲩ ⲉⲡⲡⲉⲣⲓⲥⲡⲁⲥⲙⲟⲥ ⲛ̅ⲧⲁϥϣⲱⲡⲉ ϩⲓ̈ϫⲙ̅ ⲡⲕⲁϩ ϫⲉ ϩⲙ̅ ⲡⲉϩⲟⲟⲩ ⲁⲩⲱ ϩⲛ̅ ⲧⲕⲉⲟⲩϣⲏ
  ⲉⲛϥ̅ⲛⲁⲛⲁⲩ ⲁⲛ ⲉϩⲓ̈ⲛⲏⲃ ϩⲛ̅ ⲛⲉϥⲃⲁⲗ <span style="color:#b00e23">(ⲓ̅ⲍ̅)</span> ⲁⲩⲱ
  ⲁⲓ̈ⲛⲁⲩ ⲉⲛⲧⲁⲙⲓ̈ⲟ ⲧⲏⲣⲟⲩ ⲙ̅ⲡⲛⲟⲩⲧⲉ ⲁⲩⲱ ⲙ̅ⲡⲣⲱⲙⲉ ⲛⲁϣϩⲉ ⲁⲛ ⲉⲡⲧⲁⲙⲓ̈ⲟ ⲛ̅ⲧⲁϥϣⲱⲡⲉ ϩⲁⲣⲟϥ
  ⲙ̅ⲡⲣⲏ ⲉⲣϣⲁⲛ ⲡⲣⲱⲙⲉ ϩⲁⲥⲧϥ̅ ⲉϥϣⲓ̈ⲛⲉ ⲛϥ̅ⲛⲁϭⲓ̈ⲛⲉ ⲁⲛ ⲁⲩⲱ ⲛⲉⲧⲉⲣⲉ ⲡⲥⲟⲫⲟⲥ ⲛⲁϫⲟⲟⲩ
  ⲉⲥⲟⲩⲱⲛⲟⲩ ⲛϥ̅ⲛⲁϣϩⲉ ⲉⲣⲟⲟⲩ ⲁⲛ ϫⲉ ⲡⲁⲓ̈ ⲧⲏⲣϥ̅ ⲁⲓ̈ⲧⲁⲁϥ ⲉϩⲣⲁⲓ̈ ⲉⲡⲁϩⲏⲧ ⲁⲩⲱ ⲁ ⲡⲁϩⲏⲧ
  ⲛⲁⲩ ⲉⲡⲁⲓ̈ ⲧⲏⲣϥ̅
  <h3 id="ecclesiastes9">9</h3><span style="color:#b00e23">(ⲁ̅)</span> ⲛ̅ⲑⲉ
  ⲉⲧⲉⲣⲉ ⲛ̅ⲇⲓⲕⲁⲓⲟⲥ ⲁⲩⲱ ⲛ̅ⲕⲉⲥⲟⲫⲟⲥ ⲙⲛ̅ ⲛⲉⲩϩⲃⲏⲩⲉ ϩⲛ̅ ⲛϭⲓ̈ϫ ⲙ̅ⲡⲛⲟⲩⲧⲉ ⲁⲩⲱ ⲟⲩⲁⲅⲁⲡⲏ ⲙⲛ̅
  ⲟⲩⲙⲟⲥⲧⲉ ⲉⲩϩⲛ̅ ⲟⲩⲟⲛ ⲛⲓ̈ⲙ ⲙ̅ⲡⲣⲱⲙⲉ ⲥⲟⲟⲩⲛ ⲁⲛ ⲙ̅ⲙⲟⲟⲩ ϩⲱⲃ ⲛⲓ̈ⲙ ⲉⲧⲙ̅ⲡⲉⲩⲙ̅ⲧⲟ ⲉⲃⲟⲗ
  ⲟⲩⲡⲉⲧϣⲟⲩⲉⲓⲧ ⲡⲉ <span style="color:#b00e23">(ⲃ̅)</span> ⲟⲩⲧⲱⲙⲛ̅ⲧ ⲛⲟⲩⲱⲧ
  ⲡⲉⲧⲛⲁⲧⲁϩⲉ ⲡⲇⲓⲕⲁⲓⲟⲥ ⲙⲛ̅ ⲡⲁⲥⲉⲃⲏⲥ ⲡⲉⲧⲧⲃ̅ⲃⲏⲩ ⲁⲩⲱ ⲡⲉⲧϫⲁϩⲙ̅ ⲡⲁⲅⲁⲑⲟⲥ ⲁⲩⲱ ⲡⲉⲧϩⲟⲟⲩ ⲁⲩⲱ
  ⲡⲉⲧⲣ̅ⲑⲩⲥⲓⲁ ⲙⲛ̅ ⲡⲉⲧⲉ ⲛϥ̅ⲉⲓⲣⲉ ⲁⲛ ⲕⲁⲧⲁ ⲑⲉ ⲙ̅ⲡⲁⲅⲁⲑⲟⲥ ⲧⲁⲓ̈ ⲧⲉ ⲑⲉ ⲙ̅ⲡⲣⲉϥⲣ̅ⲛⲟⲃⲉ ⲛ̅ⲑⲉ
  ⲙ̅ⲡⲉⲧⲣ̅ⲱⲕϩ ⲧⲁⲓ̈ ⲧⲉ ⲑⲉ ⲙ̅ⲡⲉⲧⲣϩⲟⲧⲉ ϩⲏⲧϥ̅ ⲙ̅ⲡⲁⲛⲁϣ <span style=
  "color:#b00e23">(ⲅ̅)</span> ⲡⲁⲓ̈ ⲟⲩⲡⲟⲛⲏⲣⲟⲛ ⲡⲉ ⲉϥϣⲟⲟⲡ ϩⲛ̅ ϩⲱⲃ ⲛⲓ̈ⲙ ϩⲁⲣⲟϥ ⲙ̅ⲡⲣⲏ
  ϫⲉ ⲟⲩⲧⲱⲙⲛ̅ⲧ ⲛ̅ⲟⲩⲱⲧ ⲡⲉⲧⲛⲁⲧⲁϩⲉ ⲟⲩⲟⲛ ⲛⲓ̈ⲙ ⲁⲩⲱ ⲡϩⲏⲧ ⲛ̅ⲛ̅ϣⲏⲣⲉ ⲛ̅ⲛ̅ⲣⲱⲙⲉ ⲁϥⲙⲟⲩϩ
  ⲙ̅ⲡⲟⲛⲏⲣⲟⲛ ⲁⲩⲱ ⲟⲩϣⲉⲉⲓ ⲡⲉⲧϣⲟⲟⲡ ϩⲙ̅ ⲡⲉⲩϩⲏⲧ ϩⲙ̅ ⲡⲉⲩⲱⲛϩ̅ ϫⲉ ⲉⲩⲛⲁⲃⲱⲕ ⲉⲣⲁⲧⲟⲩ
  ⲛ̅ⲛⲉⲧⲙⲟⲟⲩⲧ ⲉⲧϩⲓ̈ⲡⲁϩⲟⲩ <span style="color:#b00e23">(ⲇ̅)</span> <span style=
  "color:#05537d">ϫⲉ ⲛⲓ̈ⲙ ⲡⲉⲧⲛⲁⲕⲟⲓⲛⲱⲛⲓ ⲙⲛ̅ ⲛⲉⲧⲟⲛϩ̅ ⲧⲏⲣⲟⲩ ⲟⲩⲛ̅ ϩⲉⲗⲡⲓⲥ ϣⲟⲟⲡ ⲛⲁⲩ
  ϫⲉ ⲡⲉⲩϩⲟⲣ ⲉⲧⲟⲛϩ̅ ⲛⲁⲛⲟⲩϥ ⲉϩⲟⲩⲉ ⲡⲙⲟⲩⲓ̈ ⲉⲧⲙⲟⲟⲩⲧ.</span> <span style=
  "color:#b00e23">(ⲉ̅)</span> <span style="color:#05537d">ϫⲉ ⲛⲉⲧⲟⲛϩ̅ ⲥⲉⲛⲁⲉⲓⲙⲉ
  ϫⲉ ⲥⲉⲛⲁⲙⲟⲩ. ⲁⲩⲱ ⲛⲉⲧⲙⲟⲟⲩⲧ ⲛ̅ⲥ​ⲉⲥⲟⲟⲩⲛ ⲁⲛ ⲛ̅ⲗⲁⲁⲩ ⲁⲩⲱ ⲙⲛ̅ ⲃⲉⲕⲉ ϣⲟⲟⲡ ⲛⲁⲩ ϫⲉ
  ⲁⲩⲣ̅ⲡⲱⲃϣ̅ ⲙ̅ⲡⲉⲩⲣ̅ⲡⲙⲉⲉⲩⲉ.</span> <span style="color:#b00e23">(ⲋ̅)</span>
  <span style="color:#05537d">ⲁⲩⲱ ⲧⲉⲩⲁⲅⲁⲡⲏ ⲙⲛ̅ ⲡⲉⲩⲙⲟⲥⲧⲉ ⲙⲛ̅ ⲡⲉⲩⲕⲱϩ ⲏⲇⲏ ⲁϥⲧⲁⲕⲟ.
  ⲁⲩⲱ ⲙⲛ̅ ⲙⲉⲣⲓⲥ ϣⲟⲟⲡ ⲛⲁⲩ​ ϣⲁ ⲉⲛⲉϩ. ϩⲛ̅ ⲡⲧⲁⲙⲓⲟ ⲧⲏⲣϥ̅ ⲉⲛⲧⲁⲩⲧⲁⲙⲓ̈ⲟϥ ϩⲁⲣⲟϥ
  ⲙ̅ⲡⲣⲏ.</span> <span style="color:#b00e23">(ⲍ̅)</span> <span style=
  "color:#05537d">ⲁⲙⲟⲩ ⲛⲅ̅ⲟⲩⲱⲙ ⲙ̅ⲡⲉⲕⲟⲉⲓⲕ ϩⲛ̅ ⲟⲩⲣⲁϣⲉ. ⲁⲩⲱ ⲛⲅ̅ⲥⲱ ⲙ̅ⲡⲉⲕⲏⲣⲡ̅ ϩⲛ̅
  ⲟⲩϩⲏⲧ ⲉⲛⲁⲛⲟⲩϥ ϫⲉ ⲁ ⲡⲛⲟⲩⲧⲉ ⲥⲉⲧⲡ̅ ⲛⲉⲕϩⲃⲏⲩⲉ.</span> <span style=
  "color:#b00e23">(ⲏ̅)</span> <span style="color:#05537d">ⲛⲉⲕϩⲟⲓ̈ⲧⲉ ⲙⲁⲣⲟⲩϣⲱⲡⲉ
  ⲉⲩⲡⲣⲉⲓⲱⲟⲩ ⲛ̅ⲟⲩⲟⲉⲓϣ ⲛⲓ̈ⲙ. ⲁⲩⲱ ⲙⲡⲣⲕⲁ ⲧⲉⲕⲁⲡⲉ ⲉⲥϣⲁⲁⲧ ⲛ̅ⲛⲉϩ.</span> <span style=
  "color:#b00e23">(ⲑ̅)</span> <span style="color:#05537d">ⲁⲩⲱ ⲁⲛⲁⲩ ⲉⲡ​ⲱⲛϩ̅ ⲙⲛ̅
  ⲧⲉⲕⲥϩⲓ̈ⲙⲉ ⲉⲛⲧⲁⲕⲙⲉⲣⲓ̈ⲧⲥ̅. ϩⲛ̅ ⲛⲉϩⲟⲟⲩ ⲧⲏⲣⲟⲩ ⲙ̅ⲡⲱⲛϩ̅ ......ⲟ(?) ⲉⲛⲧⲁⲩⲧⲁⲁⲩ ⲛⲁⲕ
  ϩⲁⲣⲟϥ ⲙ̅ⲡⲣⲏ ⲛ̅ⲛⲉϩⲟⲟⲩ ⲧⲏⲣⲟⲩ ⲛ̅ⲧⲉⲕⲙⲛ̅ⲧⲡⲉⲧϣⲟⲩⲉⲓⲧ. ϫⲉ ⲧⲁⲓ̈ ⲧⲉ ⲧⲉⲕⲙⲉⲣⲓⲥ ϩⲙ̅
  ⲡⲉⲕⲱⲛϩ̅. ⲁⲩⲱ ϩⲙ̅ ⲡⲉⲕϩⲓ̈ⲥⲉ ⲉⲧⲕϩⲟⲥⲉ ⲛ̅ϩⲏⲧ​ϥ̅ ϩⲁⲣⲟϥ ⲙ̅ⲡⲣⲏ.</span> <span style=
  "color:#b00e23">(ⲓ̅)</span> <span style="color:#05537d">ⲡⲉⲧⲛⲁⲥⲟⲃⲧⲉ ⲧⲏⲣϥ̅
  ϩⲁⲧⲟⲟⲧⲕ ⲉⲉⲓⲣⲉ. ⲕⲁⲧⲁ ⲧⲉⲕϭⲟⲙ ϫⲉ ⲙⲛ̅ ϩⲱⲃ ⲁⲩⲱ ⲗⲟⲅⲓⲥⲙⲟⲥ ⲁⲩⲱ ⲥⲟⲟⲩⲛ ⲙⲛ̅ ⲥⲟⲫⲓⲁ. ϩⲛ̅
  ⲁⲙⲛ̅ⲧ​ⲉ ⲡⲙⲁ ⲉⲧⲕⲛⲁⲃⲱⲕ ⲉⲣⲟϥ</span> <span style="color:#b00e23">(ⲓ̅ⲁ̅)</span>
  <span style="color:#05537d">ⲁⲓ̈ⲕⲧⲟⲓ ⲁⲩⲱ ⲁⲓ̈ⲛⲁⲩ ϩⲁⲣⲟϥ ⲙ̅ⲡⲣⲏ ϫⲉ ⲡⲡⲱⲧ ⲙ̅ⲡⲁ
  ⲛ̅ⲕⲟⲩⲫⲟⲥ ⲁⲛ ⲡⲉ. ⲁⲩⲱ ⲡⲡⲟⲗⲉⲙⲟⲥ ⲙ̅ⲡⲁ ⲛ̅ϫⲱⲱⲣⲉ ⲁⲛ ⲡⲉ. ⲁⲩⲱ ⲡⲟⲉⲓⲕ ⲙ̅ⲡⲁ ⲛ̅ⲥⲟⲫⲟⲥ ⲁⲛ
  ⲡⲉ. ⲁⲩⲱ ⲧⲙⲛ̅ⲧⲣⲙ̅ⲙⲁⲟ ⲛ̅ⲧⲁ ⲛ̅ⲣⲙ̅ⲛ̅ϩⲏⲧ ⲁⲛ ⲧⲉ. ⲁⲩⲱ ⲧⲉⲭⲁⲣⲓⲥ ⲛ̅ⲧⲁ ⲛ̅ⲣⲉϥⲛⲟⲓ̈ ⲁⲛ ⲧⲉ.
  ⲡⲉⲟⲩⲟ​ⲉⲓϣ ⲙⲛ̅ ⲟⲩⲁⲡⲁⲛⲧ​ⲏⲙⲁ ⲡⲉⲧⲛⲁⲧⲁϩⲟⲟⲩ ⲧⲏⲣⲟⲩ.</span> <span style=
  "color:#b00e23">(ⲓ̅ⲃ̅)</span> ϫⲉ ⲙ̅ⲡⲉ ⲡⲣⲱⲙⲉ ⲉⲓⲙⲉ ⲉⲡⲉϥⲟⲩⲟⲉⲓϣ ⲛ̅ⲑⲉ ⲛ̅ⲛ̅ⲧⲃ̅ⲧ
  ⲉϣⲁⲩⲧⲁ​ϩⲟⲟⲩ ϩⲛ̅ ⲟⲩϣⲛⲉ ⲛ***ⲛⲁⲛⲟⲩϥ ⲁⲩⲱ ⲛ̅ⲑⲉ ⲛ̅ⲛ̅ϩⲁ​ⲗⲁⲧⲉ ⲉⲧⲟⲩⲧⲁϩⲟ ⲙ̅ⲙⲟⲟⲩ ϩⲛ̅
  ⲟⲩϭⲟⲣϭⲥ̅ *ⲉ*ⲛⲟⲟⲩⲉ. *....* ⲙ̅ⲙⲟⲟⲩ ⲧⲁⲓ̈ ⲧⲉ ⲑⲉ ⲉⲧⲟⲩⲛⲁϭⲱⲡⲉ ⲛ̅ⲛ̅​ϣⲏⲣⲉ ⲛ̅ⲛ̅ⲣⲱⲙⲉ.
  ϩⲛ̅ &lt;ⲟⲩ&gt;ⲟⲩⲟⲉⲓϣ ⲙ̅ⲡⲟⲛⲏⲣⲟⲛ ⲉϥϣⲁⲛⲉⲓ ⲉϩⲣⲁⲓ̈ ⲉϫⲱⲟⲩ ϩⲛ̅ ⲟⲩϣⲥ̅ⲛⲉ. <span style=
  "color:#b00e23">(ⲓ̅ⲅ̅)</span> <span style="color:#05537d">ⲁⲩⲱ ⲡⲉⲓ̈ϩⲱⲃ ⲁⲓ̈ⲛⲁⲩ
  ⲉⲣⲟϥ ⲟⲩⲥⲟⲫⲓⲁ ⲁⲓ̈ⲛⲁⲩ ⲉⲣⲟⲥ ϩⲁⲣⲟϥ ⲙ̅ⲡⲣⲏ ⲉⲩⲛⲟϭ ⲛ̅ⲛⲁϩⲣⲁⲓ̈.</span> <span style=
  "color:#b00e23">(ⲓ̅ⲇ̅)</span> <span style="color:#05537d">ⲟⲩⲕⲟⲩⲓ̈ ⲙ̅ⲡⲟⲗⲓⲥ ⲉⲣⲉ
  ⲟⲩⲕⲟⲩⲓ̈ ⲛ̅ϭⲟⲡⲉ ⲛ̅ⲣⲱⲙⲉ ⲛ̅ϩⲏⲧⲟⲩ ⲁⲩⲱ ⲛ̅ⲧⲉ ⲟⲩⲛⲟϭ ⲛ̅ⲣ̅ⲣⲟ ⲉⲓ ⲉⲣⲟⲥ ⲛϥ̅ⲕⲱⲧⲉ ⲉⲣⲟⲥ. ⲁⲩⲱ
  ⲛϥ̅ⲕⲧⲉ ϩⲉⲛⲛⲟϭ ⲛ*** ⲉⲣⲟⲥ.</span> <span style="color:#b00e23">(ⲓ̅ⲉ̅)</span>
  <span style="color:#05537d">ⲁⲩⲱ ⲛϥ̅ϩⲉ ⲉⲩⲣⲱⲙⲉ ⲛ̅ϩⲏⲕⲉ ⲛ̅ⲥⲁⲃⲉ ⲛ̅ϩⲏⲧⲥ̅. ⲁⲩⲱ ⲛ̅ⲧⲟϥ
  ϥⲛⲁⲛⲉϩⲙ̅ ⲧⲡⲟⲗⲓⲥ ϩⲛ̅ ⲧⲉϥⲥⲟⲫⲓⲁ. ⲁⲩⲱ ⲙ̅ⲡⲉ ⲣⲱⲙⲉ ⲣ̅ ⲡ​ⲙⲉⲉⲩⲉ ⲙ̅ⲡⲓ̈ⲣⲱⲙⲉ
  ⲛ̅​ϩⲏⲕⲉ.</span> <span style="color:#b00e23">(ⲓ̅ⲋ̅)</span> <span style=
  "color:#05537d">ⲁⲓ̈ϫⲟⲟⲥ ϭⲉ ⲁⲛⲟⲕ ϫⲉ ⲛⲁⲛⲟⲩ ⲧⲥⲟⲫⲓⲁ ⲉϩⲟⲩⲉ ⲟⲩϭⲟⲙ. ⲁⲩⲱ ⲧⲥⲟⲫⲓⲁ
  ⲙ̅ⲡⲣⲱⲙⲉ ⲛ̅ϩⲏⲕⲉ ⲥⲟϣϥ̅. ⲁⲩⲱ ⲛⲉϥϣⲁϫⲉ ⲙⲉⲩⲥⲱⲧⲙ̅ ⲉⲣⲟⲟⲩ.</span> <span style=
  "color:#b00e23">(ⲓ̅ⲍ̅)</span> <span style="color:#05537d">ⲛ̅ϣⲁϫⲉ ⲛ̅ⲛ̅ⲥⲟⲫⲟⲥ
  ⲉϣⲁⲩⲥⲱⲧⲙ̅ ⲉⲣⲟⲟⲩ ϩⲛ̅ ⲟⲩⲁⲛⲁⲡⲁⲩⲥⲓⲥ. ⲉϩⲟⲩⲉ ⲡⲁϣⲕⲁⲕ ⲛ̅ⲛⲉⲧⲉⲟⲩⲛ̅ⲧⲟⲩ ⲉⲝⲟⲩⲥⲓⲁ ϩⲛ̅​
  *****ⲓⲟϥ.</span> <span style="color:#b00e23">(ⲓ̅ⲏ̅)</span> <span style=
  "color:#05537d">ⲛⲁⲛⲟⲩ ⲧⲥⲟⲫⲓⲁ ⲉϩⲟⲩⲉ ϩⲉⲛⲥⲕⲉⲩⲏ ⲙ̅ⲡⲟⲗⲉⲙⲟ​ⲥ. ⲁⲩⲱ ⲟⲩⲣⲱⲙⲉ ⲛⲟⲩⲱⲧ
  ⲉϥⲣ̅ⲛⲟⲃⲉ ϥⲛⲁⲥⲱⲣⲙ̅ ⲛ̅ⲟⲩⲟⲩⲛⲟϥ ⲉⲛⲁϣⲱϥ.</span>
  <h3 id="ecclesiastes10">10</h3><span style="color:#b00e23">(ⲁ̅)</span>
  <span style="color:#05537d">ϩⲉⲛⲁϥ ⲉⲩϩⲏⲗ ⲉⲩϣⲁⲛⲙⲟⲩ ϣⲁⲩⲧⲁⲕⲟ ⲙ̅ⲡϭⲱⲣϭ̅ ⲛ̅ⲟⲩⲛⲉϩ
  ⲛ̅ⲥⲟϭⲛ̅. ϥⲧⲙⲁⲓ̈ⲏⲩ ⲛ̅ϭⲓ̈ ⲡϣⲁϫⲉ ⲛ̅ⲧⲥⲟⲫⲓⲁ ⲉϩⲟⲩⲉ ⲡⲉⲟⲟⲩ ⲛ̅ⲟⲩⲛⲟϭ ⲙ̅ⲙⲛ̅ⲧⲁⲑⲏⲧ.</span>
  <span style="color:#b00e23">(ⲃ̅)</span> <span style="color:#05537d">ⲡϩⲏⲧ
  ⲛ̅ⲛ̅ⲥⲟⲫⲟⲥ ⲉⲧⲟⲟⲧϥ ϩⲓ̈ ⲟⲩⲛⲁⲙ ⲙ̅ⲙⲟⲟ​ⲩ. ⲁⲩⲱ ⲡϩⲏⲧ ϩⲱⲱϥ ⲛ̅ⲛ̅ⲥⲟϭ ϩⲓ̈ ϩⲃⲟⲩⲣ
  ⲙ̅ⲙⲟⲟⲩ.</span> <span style="color:#b00e23">(ⲅ̅)</span> ⲁⲩⲱ ⲡⲥⲟϭ ⲉϥϣⲁⲛⲙⲟⲟϣⲉ
  ϩⲛ̅ ⲟⲩϩⲓ̈ⲏ ⲡⲉϥϩⲏⲧ ⲛⲁϣⲱⲱⲧ ⲁⲩⲱ ⲛⲉⲧϥ̅ⲛⲁⲙⲉⲉⲩⲉ ⲉⲣⲟⲟⲩ ⲧⲏⲣⲟⲩ ⲟⲩⲙⲛ̅ⲧⲁⲑⲏⲧ ⲧⲉ
  <span style="color:#b00e23">(ⲇ̅)</span> ⲉⲣϣⲁⲛ ⲡⲉⲡⲛ̅ⲁ̅ ⲙ̅ⲡⲉⲧⲉ ⲟⲩⲛ̅ⲧϥ̅ ⲉⲝⲟⲩⲥⲓⲁ
  ⲉⲓ ⲉϩⲣⲁⲓ̈ ⲉϫⲱⲕ ⲙ̅ⲡⲣ̅ⲕⲁ ⲙⲁ ⲛⲁϥ ⲛ̅ϩⲏⲧⲕ̅ ϫⲉ ⲉⲕϣⲁⲛⲕⲱ ϥⲛⲁⲧⲣⲉ ϩⲉⲛⲛⲟϭ ⲛ̅ⲛⲟⲃⲉ ϣⲱⲡⲉ
  ⲛ̅ϩⲏⲧⲕ̅ <span style="color:#b00e23">(ⲉ̅)</span> ⲟⲩⲛ ⲟⲩⲡⲟⲛⲏⲣⲓⲁ ⲉⲁⲓ̈ⲛⲁⲩ ⲉⲣⲟⲥ
  ϩⲁⲣⲟⲥ ⲙ̅ⲡⲣⲏ ⲛ̅ⲑⲉ ⲛ̅ⲟⲩϩⲱⲃ ⲛ̅ⲟⲩⲱϣ ⲉⲁϥⲉⲓ ⲉⲃⲟⲗ ϩⲓ̈ⲧⲟⲟⲧϥ̅ ⲙ̅ⲡⲉⲧⲉ ⲟⲩⲛ̅ⲧϥ̅ ⲉⲝⲟⲩⲥⲓⲁ
  <span style="color:#b00e23">(ⲋ̅)</span> ⲡⲁⲑⲏⲧ ⲁⲩⲧⲁⲁϥ ⲉϩⲉⲛⲛⲟϭ ⲛ̅ϫⲓ̈ⲥⲉ ⲛ̅ⲣⲙ̅ⲙⲁⲟ
  ϩⲱⲟⲩ ⲥⲉⲛⲁϩⲙⲟⲟⲥ ϩⲛ̅ ⲟⲩⲑⲃ̅ⲃⲓ̈ⲟ <span style="color:#b00e23">(ⲍ̅)</span> ⲁⲓ̈ⲛⲁⲩ
  ⲉϩⲉⲛϩⲙ̅ϩⲁⲗ ⲉⲩϩⲓ̈ϫⲛ̅ ϩⲉⲛϩⲧⲱⲱⲣ ϩⲉⲛⲁⲣⲭⲱⲛ ϩⲱⲟⲩ ⲉⲩⲙⲟⲟϣⲉ ϩⲓ̈ϫⲙ̅ ⲡⲕⲁϩ ⲛ̅ⲑⲉ
  ⲛ̅ϩⲉⲛϩⲙ̅ϩⲁⲗ <span style="color:#b00e23">(ⲏ̅)</span> ⲡⲉⲧϣⲓ̈ⲕⲉ ⲛ̅ⲟⲩϩⲓ̈ⲉⲓⲧ ϥⲛⲁϩⲉ
  ⲉϩⲣⲁⲓ̈ ⲉⲣⲟϥ ⲁⲩⲱ ⲡⲉⲧϣⲟⲣϣⲣ̅ ⲛ̅ⲟⲩϫⲟⲉ ⲛ̅ⲧⲟϥ ⲡⲉⲧⲉⲣⲉ ⲡϩⲟϥ ⲛⲁⲗⲟⲕⲥϥ̅ <span style=
  "color:#b00e23">(ⲑ̅)</span> ⲡⲉⲧⲡⲱⲣⲕ̅ ⲛ̅ϩⲉⲛⲱⲛⲉ ⲉϥⲛⲁϣⲡ̅ⲙ̅ⲕⲁϩ ⲉϫⲱⲟⲩ ⲁⲩⲱ ⲡⲉⲧⲛⲁⲡⲱϩ
  ⲛ̅ϩⲉⲛϣⲉ ϥⲛⲁⲕⲓⲛⲇⲉⲩⲛⲉⲩⲉ ⲛ̅ϩⲏⲧⲟⲩ <span style="color:#b00e23">(ⲓ̅)</span> ⲉⲣϣⲁⲛ
  ⲡⲡⲉⲛⲓ̈ⲡⲉ ⲥⲱϩⲙ̅ ⲉⲃⲟⲗ ⲁⲩⲱ ⲛ̅ⲧⲟϥ ⲁϥϣⲧⲣⲧⲣ̅ ⲡϩⲟ ⲁⲩⲱ ϥⲛⲁϯ ϭⲟⲙ ⲛⲁϥ ϩⲛ̅ ⲟⲩϭⲟⲙ ⲡⲉϩⲟⲩⲟ
  ϭⲉ ⲙ̅ⲡⲣⲱⲙⲉ ⲧⲥⲟⲫⲓⲁ ⲧⲉ <span style="color:#b00e23">(ⲓ̅ⲁ̅)</span> ⲉⲣϣⲁⲛ ⲡϩⲟϥ
  ⲗⲟⲕⲥ̅ ϩⲛ̅ ⲟⲩⲕⲁⲥⲕⲥ̅ ⲙⲛ̅ ϩⲟⲩⲟ ϣⲟⲟⲡ ⲙ̅ⲡⲣⲉϥⲙⲟⲩⲧⲉ <span style=
  "color:#b00e23">(ⲓ̅ⲃ̅)</span> ⲛ̅ϣⲁϫⲉ ⲛ̅ⲧⲧⲁⲡⲣⲟ ⲙ̅ⲡⲥⲟⲫⲟⲥ ⲉⲩϣⲟⲟⲡ ϩⲛ̅ ⲟⲩⲭⲁⲣⲓⲥ
  ⲛⲉⲥⲡⲟⲧⲟⲩ ϩⲱⲱϥ ⲙ̅ⲡⲁⲑⲏⲧ ⲥⲉⲛⲁⲟⲙⲥϥ̅ <span style="color:#b00e23">(ⲓ̅ⲅ̅)</span>
  ⲧⲁⲣⲭⲏ ⲛ̅ⲛ̅ϣⲁϫⲉ ⲛ̅ⲧⲉϥⲧⲁⲡⲣⲟ ⲧⲉ ⲧⲙⲛ̅ⲧⲁⲑⲏⲧ ⲁⲩⲱ ⲧⲉϥϩⲁⲏ ⲟⲩϣⲉⲉⲓ ⲧⲉ ⲙ̅ⲡⲟⲛⲏⲣⲟⲛ
  <span style="color:#b00e23">(ⲓ̅ⲇ̅)</span> ⲁⲩⲱ ⲡⲁⲑⲏⲧ ϥⲛⲁⲧⲁϣⲟ ⲛ̅ⲛⲉϥϣⲁϫⲉ ⲡⲣⲱⲙⲉ
  ⲙ̅ⲡⲉϥⲉⲓⲙⲉ ϫⲉ ⲟⲩ ⲡⲉⲛⲧⲁϥϣⲱⲡⲉ ⲁⲩⲱ ⲟⲩ ⲡⲉⲧⲛⲁϣⲱⲡⲉ ⲁⲩⲱ ⲡⲉⲧⲛⲏⲩ ⲙⲛ̅ⲛ̅ⲥⲱϥ ⲛⲓ̈ⲙ
  ⲡⲉⲧⲛⲁⲧⲁⲙⲟϥ ϫⲉ ⲛⲓ̈ⲙ ⲡⲉ <span style="color:#b00e23">(ⲓ̅ⲉ̅)</span> ⲡϩⲓ̈ⲥⲉ
  ⲛ̅ⲛ̅ⲣⲱⲙⲉ ⲛⲁⲑⲙ̅ⲕⲟϥ ⲡⲁⲓ̈ ⲉⲧⲉ ⲙ̅ⲡⲉϥⲉⲓⲙⲉ ⲉⲧⲣⲉϥⲃⲱⲕ ⲉⲧⲡⲟⲗⲓⲥ <span style=
  "color:#b00e23">(ⲓ̅ⲋ̅)</span> ⲟⲩⲟⲓ̈ ⲛⲉ ⲧⲡⲟⲗⲓⲥ ⲉⲩϣⲏⲣⲉ ϣⲏⲙ ⲡⲉ ⲡⲟⲩⲣ̅ⲣⲟ ⲁⲩⲱ
  ⲛ̅ⲟⲩⲁⲣⲭⲱⲛ ⲉⲩⲟⲩⲱⲙ ⲙ̅ⲡⲛⲁⲩ ⲛ̅ϩⲧⲟⲟⲩⲉ <span style="color:#b00e23">(ⲓ̅ⲍ̅)</span>
  ⲛⲁⲓ̈ⲁⲧⲕ̅ ⲡⲕⲁϩ ⲉⲩϣⲏⲣⲉ ⲛ̅ⲣⲙ̅ϩⲉ ⲡⲉ ⲡⲉⲕⲣ̅ⲣⲟ ⲁⲩⲱ ⲛⲉⲕⲁⲣⲭⲱⲛ ⲉⲩⲛⲁⲟⲩⲱⲙ ϩⲛ̅ ⲟⲩϭⲟⲙ
  ⲙ̅ⲡⲉⲩⲟⲉⲓϣ ⲁⲩⲱ ⲛ̅ⲥⲉⲛⲁϫⲓ ϣⲓ̈ⲡⲉ ⲁⲛ <span style="color:#b00e23">(ⲓ̅ⲏ̅)</span>
  ⲛⲉⲧϩⲛ̅ ϩⲉⲛⲙⲛ̅ⲧⲣⲉϥϫⲛⲁⲁⲩ ⲥⲉⲛⲁⲑⲃ̅ⲃⲓ̈ⲟ ⲁⲩⲱ ⲡⲏⲓ̈ ⲛⲁⲁϣⲁϩⲟⲙ ϩⲛ̅ ⲧⲟⲩⲁⲥϥⲉ ⲛ̅ⲛ̅ϭⲓ̈ϫ
  <span style="color:#b00e23">(ⲓ̅ⲑ̅)</span> ⲉⲩⲧⲁⲙⲓ̈ⲟ ⲙ̅ⲡⲟⲉⲓⲕ ⲉⲩⲥⲱⲃⲉ ⲁⲩⲱ ⲟⲩⲛⲉϩ
  ⲙⲛ̅ ⲟⲩⲏⲣⲡ̅ ⲉⲧⲣⲉ ⲛⲉⲧⲟⲛϩ̅ ⲉⲩⲫⲣⲁⲛⲉ ⲁⲩⲱ ϩⲱⲃ ⲛⲓ̈ⲙ ⲛⲁⲥⲱⲧⲙ ⲛ̅ⲥⲁ ⲫⲁⲧ <span style=
  "color:#b00e23">(ⲕ̅)</span> ⲁⲩⲱ ϩⲛ̅ ⲧⲉⲕⲥⲩⲛⲉⲓⲇⲏⲥⲓⲥ ⲙ̅ⲡⲣ̅ⲥⲁϩⲟⲩ ⲙ̅ⲡⲣ̅ⲣⲟ ⲁⲩⲱ
  ⲙ̅ⲡⲣ̅ⲥⲁϩⲟⲩ ⲛ̅ⲟⲩⲣⲙ̅ⲙⲁⲟ ϩⲛ̅ ⲛ̅ⲧⲁⲙⲓ̈ⲟⲛ ⲛ̅ⲛⲉⲕⲕⲟⲓⲧⲱⲛ ϫⲉ ⲡϩⲁⲗⲏⲧ ⲛ̅ⲧⲡⲉ ϥⲛⲁϫⲓ̈
  ⲙ̅ⲡⲉⲕϩⲣⲟⲟⲩ ⲁⲩⲱ ⲡⲉⲧⲉⲣⲉ ⲛ̅ⲧⲛ̅ϩ ⲙ̅ⲙⲟϥ ϥⲛⲁⲧⲁⲩⲟ ⲛ̅ⲛⲉⲕϣⲁϫⲉ
  <h3 id="ecclesiastes11">11</h3><span style="color:#b00e23">(ⲁ̅)</span> ϫⲉⲩ
  ⲡⲉⲕⲟⲉⲓⲕ ⲉⲃⲟⲗ ϩⲓ̈ ϩⲣⲁϥ ⲙ̅ⲡⲙⲟⲟⲩ ϫⲉ ⲕⲛⲁϩⲉ ⲉⲣⲟϥ ⲛ̅ⲟⲩⲁϣⲏ ⲛ̅ϩⲟⲟⲩ <span style=
  "color:#b00e23">(ⲃ̅)</span> ϯ ⲛ̅ⲟⲩⲙⲉⲣⲓⲥ ⲙ̅ⲡⲥⲁϣϥ̅ ⲁⲩⲱ ⲙ̅ⲡⲉϣⲙⲟⲩⲛ ϫⲉ ⲛⲅ̅ⲛⲁⲉⲓⲙⲉ
  ⲁⲛ ϫⲉ ⲟⲩ ⲡⲉ ⲡⲡⲟⲛⲏⲣⲟⲛ ⲉⲧⲛⲁϣⲱⲡⲉ ϩⲓ̈ϫⲙ̅ ⲡⲕⲁϩ <span style=
  "color:#b00e23">(ⲅ̅)</span> ⲛⲉⲕⲗⲟⲟⲗⲉ ⲉⲩϣⲁⲛⲙⲟⲩϩ ⲛ̅ϩⲟⲩ ⲙ̅ⲡⲉ ⲥⲉⲛⲁϣⲟⲩⲟ ⲉϫⲙ̅ ⲡⲕⲁϩ
  ⲁⲩⲱ ⲉⲣϣⲁⲛ ⲡϣⲉ ϩⲉ ϩⲙ̅ ⲡⲥⲁ ⲙ̅ⲡⲣⲏⲥ ⲏ ⲡⲥⲁ ⲙ̅ⲡⲉⲙϩⲓ̈ⲧ ⲡⲙⲁ ⲉⲧⲉⲣⲉ ⲡϣⲏ ⲛⲁϣⲱⲡⲉ ⲛ̅ϩⲏⲧϥ̅
  ⲉϥⲛⲁϣⲱⲡⲉ ϩⲙ̅ ⲡⲙⲁ ⲉⲧⲙ̅ⲙⲁⲩ <span style="color:#b00e23">(ⲇ̅)</span> ⲡⲉⲧϩⲁⲣⲉϩ
  ⲉⲛⲧⲏⲩ ⲛϥ̅ⲛⲁϫⲉ ϭⲣⲟϭ ⲁⲛ ⲁⲩⲱ ⲡⲉⲧϭⲱϣⲧ̅ ⲉⲛⲉⲕⲗⲟⲟⲗⲉ ⲛϥ̅ⲛⲁⲱϩⲥ̅ ⲁⲛ <span style=
  "color:#b00e23">(ⲉ̅)</span> ϩⲛ̅ ⲛⲁⲓ̈ ⲙⲛ̅ ⲡⲉⲓⲙⲉ ϫⲉ ⲟⲩ ⲧⲉ ⲧⲉϩⲓ̈ⲏ ⲙ̅ⲡⲉⲡⲛ̅ⲁ̅ ⲛ̅ⲑⲉ
  ⲛ̅ⲛⲉⲧϩⲛ̅ ϩⲏⲧⲥ̅ ⲛ̅ⲧⲉⲥϩⲓ̈ⲙⲉ ⲉⲧⲉⲉⲧ ⲉⲛⲅ̅ⲛⲁⲉⲓⲙⲉ ⲁⲛ ⲉⲣⲟⲟⲩ ϫⲉ ϩⲉⲛⲟⲩ ⲛⲉ ⲧⲁⲓ̈ ⲧⲉ ⲑⲉ
  ⲉⲧⲉ ⲛⲅ̅ⲛⲁⲉⲓⲙⲉ ⲁⲛ ⲉⲛ̅ⲥⲱⲛⲧ̅ ⲙ̅ⲡⲉⲕⲛⲟⲩⲧⲉ ⲛⲉⲧϥ̅ⲛⲁⲁⲩ ⲧⲏⲣⲟⲩ <span style=
  "color:#b00e23">(ⲋ̅)</span> ⲡⲉⲕϭⲣⲟϭ ϫⲟϥ ⲙ̅ⲡⲛⲁⲩ ⲛ̅ϩⲧⲟⲟⲩⲉ ⲁⲩⲱ ⲙ̅ⲡⲣ̅ⲧⲣⲉ ⲧⲉⲕϭⲓ̈ϫ
  ⲕⲁⲁϥ ⲙ̅ⲡⲛⲁⲩ ⲛ̅ⲣⲟⲩϩⲉ ϫⲉ ⲛⲅ̅ⲛⲁⲉⲓⲙⲉ ⲁⲛ ϫⲉ ⲁϣ ⲡⲉⲧⲛⲁⲥⲙⲓ̈ⲛⲉ ϫⲉ ⲡⲁⲓ̈ ⲡⲉ ⲏ ⲡⲁⲓ̈ ⲁⲩⲱ
  ⲉⲩϣⲁⲛϣⲱⲛϥ̅ ⲙ̅ⲡⲉⲥⲛⲁⲩ ⲟⲩⲁⲅⲁⲑⲟⲛ ⲡⲉ <span style="color:#b00e23">(ⲍ̅)</span>
  ⲡⲟⲩⲟⲉⲓⲛ ϩⲟⲗϭ̅ ⲁⲩⲱ ⲟⲩⲁⲅⲁⲑⲟⲛ ⲡⲉ ⲛ̅ⲛ̅ⲃⲁⲗ ⲉⲧⲛⲁⲩ ⲉⲡⲣⲏ <span style=
  "color:#b00e23">(ⲏ̅)</span> ϫⲉ ⲉⲣϣⲁⲛ ⲡⲣⲱⲙⲉ ⲱⲛϩ̅ ⲛ̅ⲟⲩⲙⲏⲏϣⲉ ⲛ̅ⲣⲟⲙⲡⲉ ⲉϥⲛⲁⲉⲩⲫⲣⲁⲛⲉ
  ⲛ̅ϩⲏⲧⲟⲩ ⲧⲏⲣⲟⲩ ⲁⲩⲱ ϥⲛⲁⲣ̅ⲡⲙⲉⲉⲩⲉ ⲛ̅ⲛⲉϩⲟⲟⲩ ⲙ̅ⲡⲕⲁⲕⲉ ϫⲉ ⲥⲉⲛⲁϣⲱⲡⲉ ⲉⲛⲁϣⲱⲟⲩ ϩⲱⲃ ⲛⲓ̈ⲙ
  ⲉⲧⲛⲏⲩ ⲟⲩⲡⲉⲧϣⲟⲩⲉⲓⲧ ⲡⲉ <span style="color:#b00e23">(ⲑ̅)</span> ⲉⲩⲫⲣⲁⲛⲉ
  ⲡϩⲉⲣϣⲓ̈ⲣⲉ ϩⲛ̅ ⲧⲉⲕⲙⲛ̅ⲧϣⲏⲣⲉ ϣⲏⲙ ⲁⲩⲱ ⲙⲁⲣⲉ ⲡⲉⲕϩⲏⲧ ϯ ⲟⲩⲛⲟϥ ⲛⲁⲕ ⲛ̅ⲛⲉϩⲟⲟⲩ
  ⲛ̅ⲧⲉⲕⲙⲛ̅ⲧϣⲏⲣⲉ ϣⲏⲙ ⲛⲅ̅ⲙⲟⲟϣⲉ ϩⲛ̅ ⲛⲉⲕϩⲓ̈ⲟⲟⲩⲉ ⲉⲙⲛ̅ ⲛⲟⲃⲉ ⲉⲣⲟⲕ ⲛⲅ̅ⲧⲙ̅ⲙⲟⲟϣⲉ ϩⲛ̅
  ⲟⲩⲙⲛ̅ⲧϣⲟⲩϣⲟ ⲁⲩⲱ ϩⲛ̅ ⲟⲩⲙⲛ̅ⲧϫⲁⲣⲃⲁⲗ ⲛⲅ̅ⲉⲓⲙⲉ ϫⲉ ϩⲛ̅ ⲛⲁⲓ̈ ⲧⲏⲣⲟⲩ ⲡⲛⲟⲩⲧⲉ ⲛⲁⲛⲧⲕ̅
  ⲉⲩⲕⲣⲓⲥⲓⲥ <span style="color:#b00e23">(ⲓ̅)</span> ⲛⲅ̅ϥⲓ̈ ⲛ̅ⲟⲩϭⲱⲛⲧ̅ ⲉⲃⲟⲗ ϩⲙ̅
  ⲡⲉⲕϩⲏⲧ ⲁⲩⲱ ⲟⲩⲡⲟⲛⲏⲣⲓⲁ ⲛⲅ̅ϥⲓ̈ⲧⲥ̅ ⲉⲃⲟⲗ ϩⲛ̅ ⲧⲉⲕⲥⲁⲣⲝ̅ ϫⲉ ⲧⲙⲛ̅ⲧϣⲏⲣⲉ ϣⲏⲙ ⲁⲩⲱ
  ⲧⲙⲛ̅ⲧⲁⲧⲥⲟⲟⲩⲛ ⲟⲩⲡⲉⲧϣⲟⲩⲉⲓⲧ ⲧⲉ
  <h3 id="ecclesiastes12">12</h3><span style="color:#b00e23">(ⲁ̅)</span>
  ⲛⲅ̅ⲣ̅ⲡⲙⲉⲉⲩⲉ ⲙ̅ⲡⲉⲛⲧⲁϥⲥⲟⲛⲧⲕ̅ ϩⲛ̅ ⲛⲉϩⲟⲟⲩ ⲛ̅ⲧⲉⲕⲙⲛ̅ⲧϣⲏⲣⲉ ϣⲏⲙ ⲙ̅ⲡⲁⲧⲟⲩⲉⲓ ⲛ̅ϭⲓ̈
  ⲛⲉϩⲟⲟⲩ ⲛ̅ⲧⲉⲕⲕⲁⲕⲓⲁ ⲛ̅ⲧⲉ ⲛ̅ⲣⲙ̅ⲡⲟⲟⲩⲉ ⲧⲁϩⲟⲕ ⲉⲕⲛⲁϫⲟⲟⲥ ⲛ̅ϩⲏⲧⲟⲩ ϫⲉ ⲙ̅ⲡⲁⲟⲩⲱϣ ϣⲟⲟⲡ ⲁⲛ
  ⲛ̅ϩⲏⲧⲟⲩ <span style="color:#b00e23">(ⲃ̅)</span> ⲙ̅ⲡⲁⲧⲉ ⲡⲣⲏ ⲣ̅ ⲉⲃⲏ ⲙⲛ̅ ⲡⲟⲩⲟⲉⲓⲛ
  ⲁⲩⲱ ⲡⲟⲟϩ ⲙⲛ̅ ⲛ̅ⲥⲓ̈ⲟⲩ ⲛ̅ⲧⲉ ⲛⲉⲕⲗⲟⲟⲗⲉ ⲕⲧⲟⲟⲩ ⲉⲟⲩⲁϩⲟⲩ ⲛ̅ⲥⲁ ⲡϩⲟⲩ ⲙ̅ⲡⲉ <span style=
  "color:#b00e23">(ⲅ̅)</span> ϩⲙ̅ ⲡⲉϩⲟⲟⲩ ⲉⲧⲟⲩⲛⲁⲕⲓ̈ⲙ ⲛ̅ϭⲓ̈ ⲛⲉⲧⲣⲟⲉⲓⲥ ⲉⲡⲏⲓ̈
  ⲛ̅ⲥⲉⲕⲧⲟⲟⲩ ⲛ̅ϭⲓ̈ ⲛ̅ⲣⲱⲙⲉ ⲛ̅ⲧϭⲟⲙ ⲛ̅ⲥⲉⲕⲁ ⲧⲟⲟⲧⲟⲩ ⲉⲃⲟⲗ ⲛ̅ϭⲓ̈ ⲛⲉⲧⲛⲟⲩⲧ ⲉⲃⲟⲗ ϫⲉ ⲁⲩⲥⲃⲟⲗ
  ⲁⲩⲱ ⲛ̅ⲥⲉⲉⲣⲏⲃⲏ ⲛ̅ϭⲓ̈ ⲛⲉϩⲓ̈ⲟⲙⲉ ⲉⲧⲉⲓⲱⲣϩ̅ ϩⲛ̅ ⲟⲩⲟⲩⲱϣ <span style=
  "color:#b00e23">(ⲇ̅)</span> ⲁⲩⲱ ⲛ̅ⲥⲉϣⲱⲧⲙ̅ ⲛ̅ⲛ̅ⲣⲟ ⲛ̅ⲧⲁⲅⲟⲣⲁ ϩⲙ̅ ⲡϩⲟϭⲃ̅ ⲛ̅ⲧⲉⲥⲙⲏ
  ⲛ̅ⲛⲉⲧⲛⲟⲩⲧ ⲁⲩⲱ ⲥⲉⲛⲁⲧⲱⲟⲩⲛ ϩⲙ̅ ⲡⲉϩⲣⲟⲟⲩ ⲙ̅ⲡϫⲁϫ ⲁⲩⲱ ⲥⲉⲛⲁⲑⲃ̅ⲃⲓ̈ⲟ ⲛ̅ϭⲓ̈ ⲛ̅ϣⲉⲉⲣⲉ
  ⲧⲏⲣⲟⲩ ⲙ̅ⲡⲉⲥⲛⲟϥ <span style="color:#b00e23">(ⲉ̅)</span> ⲁⲩⲱ ⲛ̅ⲥⲉϭⲱϣⲧ̅ ⲉϩⲣⲁⲓ̈
  ⲉⲡϫⲓ̈ⲥⲉ ⲛ̅ⲧⲉ ϩⲉⲛϩⲟⲧⲉ ϣⲱⲡⲉ ϩⲓ̈ ⲧⲉϩⲓ̈ⲏ ⲁⲩⲱ ⲡⲁⲙⲉⲕⲧⲁⲗⲟⲛ ⲛⲁϯⲟⲩⲱ ⲛ̅ⲧⲉ ⲡⲉϣϫⲉ ϩⲧⲁⲉⲓ
  ⲁⲩⲱ ⲛ̅ⲧⲉ ⲧⲕⲁⲓⲡⲁⲣⲓⲥ ϫⲱⲱⲣⲉ ⲉⲃⲟⲗ ⲛ̅ⲧⲉ ⲛⲉⲧⲛⲉϩⲡⲉ ϯⲟⲩⲟⲓ̈ ϩⲛ̅ ⲧⲁⲕⲟⲣⲁ ⲉⲃⲟⲗ ϫⲉ ⲁ ⲡⲣⲱⲙⲉ
  ⲃⲱⲕ ⲉⲡⲉϥⲏⲓ̈ ϣⲁ ⲉⲛⲉϩ <span style="color:#b00e23">(ⲋ̅)</span> ⲙ̅ⲡⲁⲧⲉϥϣⲓ̈ⲃⲉ
  ⲛ̅ϭⲓ̈ ⲡⲉⲓⲛⲉ ⲙ̅ⲫⲁⲧ ⲁⲩⲱ ⲛϥ̅ⲧⲁⲕⲟ ⲛ̅ϭⲓ̈ ⲡⲥⲁ ⲛ̅ⲡⲛⲟⲩⲃ ⲛ̅ⲧⲉ ⲧϩⲩⲇⲣⲓⲁ ⲟⲩⲱϣϥ̅ ϩⲓ̈ϫⲛ̅
  ⲧⲡⲏⲅⲏ ⲛ̅ⲧⲉ ⲡⲉⲧⲣⲟⲭⲟⲥ ϩⲓ̈ ϩⲓ̈ ⲡϣⲏⲓ̈ <span style="color:#b00e23">(ⲍ̅)</span> ⲁⲩⲱ
  ⲛ̅ⲧⲉ ⲡⲉⲭⲟⲩⲥ ⲕⲧⲟϥ ⲉϩⲣⲁⲓ̈ ⲉⲡⲕⲁϩ ⲛ̅ⲑⲉ ⲉⲛⲉϥⲟ ⲙ̅ⲙⲟⲥ ⲛ̅ⲧⲉ ⲡⲉⲡⲛ̅ⲁ̅ ϩⲱⲱϥ ⲕⲧⲟϥ ⲉⲣⲁⲧϥ̅
  ⲙ̅ⲡⲛⲟⲩⲧⲉ ⲛ̅ⲑⲉ ⲛ̅ⲧⲁϥⲧⲁⲁϥ <span style="color:#b00e23">(ⲏ̅)</span> ⲟⲩⲡⲉⲧϣⲟⲩⲉⲓⲧ
  ⲛ̅ⲙ̅ⲡⲉⲧϣⲟⲩⲉⲓⲧ ⲡⲉⲧϣⲟⲟⲡ ⲡⲉϫⲉ ⲡⲉⲕⲗⲏⲥⲓⲁⲥⲧⲏⲥ ϩⲱⲃ ⲛⲓ̈ⲙ ⲟⲩⲡⲉⲧϣⲟⲩⲉⲓⲧ ⲡⲉ <span style=
  "color:#b00e23">(ⲑ̅)</span> ⲟⲩⲛ ⲟⲩϩⲟⲩⲟ ⲇⲉ ϣⲟⲟⲡ ϫⲉ ⲁ ⲡⲉⲕⲗⲏⲥⲓⲁⲥⲧⲏⲥ ⲣ̅ⲥⲟⲫⲟⲥ
  ⲉⲁϥⲧⲥⲁⲃⲟ ⲡⲗⲁⲟⲥ ⲉⲡⲥⲟⲟⲩⲛ ⲁⲩⲱ ⲡⲙⲁⲁϫⲉ ⲛⲁϩⲟⲧϩⲧ̅ ⲛ̅ⲥⲁ ⲡⲥⲁ ⲛ̅ⲙ̅ⲡⲁⲣⲁⲃⲟⲗⲏ <span style=
  "color:#b00e23">(ⲓ̅)</span> ⲡⲉⲕⲕⲗⲏⲥⲓⲁⲥⲧⲏⲥ ⲁϥϣⲓ̈ⲛⲉ ⲛ̅ⲥⲁ ϩⲉⲛⲣⲟⲙⲡⲉ ⲉⲛⲁϣⲱⲟⲩ
  ⲉⲧⲣⲉϥϩⲉ ⲉⲛ̅ϣⲁϫⲉ ⲙ̅ⲡⲟⲩⲱϣ ⲁⲩⲱ ⲡⲁ ⲡⲥⲟⲟⲩⲧⲛ̅ ⲉⲧⲥⲏϩ ⲉϩⲉⲛϣⲁϫⲉ ⲛ̅ⲧⲙⲉ <span style=
  "color:#b00e23">(ⲓ̅ⲁ̅)</span> ⲛ̅ϣⲁϫⲉ ⲛ̅ⲛ̅ⲥⲟⲫⲟⲥ ⲟ ⲛ̅ⲑⲉ ⲛ̅ϩⲉⲛϫⲟⲟⲕⲉϥ ⲛ̅ⲉϩⲉ ⲁⲩⲱ
  ⲛ̅ⲑⲉ ⲛ̅ϩⲉⲛⲉⲓⲃⲧ ⲉⲩⲧⲣⲧⲱⲣ ⲛⲁⲓ̈ ⲛ̅ⲧⲁⲩⲧⲁⲁⲩ ⲉⲃⲟⲗ ϩⲓ̈ⲧⲟⲟⲧⲟⲩ ⲛ̅ⲛⲉⲩϣⲃⲉⲉⲣ ⲉⲃⲟⲗ ϩⲛ̅
  ⲟⲩϣⲱⲥ ⲛ̅ⲟⲩⲱⲧ <span style="color:#b00e23">(ⲓ̅ⲃ̅)</span> ⲉⲣⲉ ⲟⲩϩⲟⲩⲟ ϣⲟⲟⲡ ⲉⲃⲟⲗ
  ⲛ̅ϩⲏⲧⲟⲩ ⲡⲁϣⲏⲣⲉ ϩⲁⲣⲉϩ ⲉⲣⲟⲕ ⲉⲙⲁⲧⲉ ⲉⲧⲙ̅ⲧⲁⲙⲓ̈ⲉ ϩⲁϩ ⲛ̅ϫⲱⲱⲙⲉ ⲙⲛ̅ ϩⲁⲏ ⲇⲉ ⲙ̅ⲙⲟⲟⲩ
  ⲛⲁϣⲱⲡⲉ ⲛⲁⲕ ⲁⲩⲱ ⲟⲩⲙⲉⲗⲉⲧⲏ ⲉⲛⲁϣⲱⲥ ⲟⲩϩⲓ̈ⲥⲉ ⲡⲉ ⲛ̅ⲧⲥⲁⲣⲝ̅ <span style=
  "color:#b00e23">(ⲓ̅ⲅ̅)</span> ⲑⲁⲏ ⲙ̅ⲡϣⲁϫⲉ ⲡⲉ ⲥⲱⲧⲙ̅ ⲉⲡⲧⲏⲣϥ̅ ⲁⲣⲓ̈ϩⲟⲧⲉ ϩⲏⲧϥ̅
  ⲙ̅ⲡⲛⲟⲩⲧⲉ ⲁⲩⲱ ⲛⲅ̅ϩⲁⲣⲉϩ ⲉⲛⲉϥⲛ̅ⲧⲟⲗⲏ ϫⲉ ⲡⲧⲟϣ ⲡⲉ ⲡⲁⲓ̈ ⲛ̅ⲣⲱⲙⲉ ⲛⲓ̈ⲙ <span style=
  "color:#b00e23">(ⲓ̅ⲇ̅)</span> ϫⲉ ⲡⲧⲁⲙⲓ̈ⲟ ⲧⲏⲣϥ̅ ⲙ̅ⲡⲛⲟⲩⲧⲉ ⲛⲁⲧⲁϩⲟϥ ⲉⲣⲁⲧϥ̅ ⲉⲕⲣⲓⲛⲉ
  ⲙ̅ⲙⲟϥ ⲉⲧⲃⲉ ϩⲱⲃ ⲛⲓ̈ⲙ ⲉⲁⲩⲟⲃϣⲟⲩ ⲉⲣⲟⲟⲩ ⲉⲧⲃⲉ ⲟⲩⲁⲅⲁⲑⲟⲛ ⲁⲩⲱ ⲉⲧⲃⲉ ⲟⲩⲡⲟⲛⲏⲣⲟⲛ ⲡϫⲱⲱⲙⲉ
  ⲙ̅ⲡⲉⲕⲕⲗⲏⲥⲓⲁⲥⲧⲏⲥ ⲁϥϫⲱⲕ ⲉⲃⲟⲗ
</body>
</html>
